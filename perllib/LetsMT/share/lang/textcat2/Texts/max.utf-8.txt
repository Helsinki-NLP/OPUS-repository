Kegeesh er dy henney 'sy cholloo shoh dimraa mee braar ayrey da my ven
enmyssit Illiam y Kaye, dooinney ooasle as kenjal hooar baase mee er dy
henney. Rish shey bleeaney va mee gobbragh 'sy cheer cheddin as eshyn. Ec y
traa shen. va'n cheer enmyssit Yn Rhodeish Hwoaie, agh nish, erreish da
seyrsnys ve currit daue t'ee enmyssit Yn Sambia.

Ayns Toshiaght Arree 1956 dettyl mee ersooyl voish Ellan my ghooie gys y
cheer yoarree shid. Laa feayr sniaghtee v'eh as daa laa lurg shen va mee
gollish ayns Aerphurt Livingstone as giu lhune feayr ec y voayrd coontee
'syn aerphurt as, myr yiarragh Ned Maddrell, "Yn ollish roie sheese clash my
hoyn." Va mee dy jarroo my yoarree ayns cheer yoarree, bunnys queig thousane
meeilley voish Ellan My Chree, my lomarcan as gyn monney argid ayns my
wallad as my ven faagit my yei ayns y thie v'er mayl ain ayns Kione Droghad.

Hie mee ersooyl er y fa nagh row obbyr chooie erbee ry-gheddyn ayns Mannin
ec y traa shen as va ny smoo na thousane deiney 'syn Ellan er y
chooney-ashoonagh. Va ny deiney ass obbyr cliaghtey shooyl trooid Doolish
ayns famman mooar as cowraghyn oc as scruit orroo "Ta shin laccal obbyr."
Cha dod mish jannoo y lhied as va mee skee jeh'n aght va dagh ooilley
staartey lhieent. Va mee myrgeddin laccal shilley elley jeh'n theihll vooar
cheumooie jeh'n Europey. Va mee hannah er cheau kuse dy vleeantyn 'syn Injey
as va reddyn feer voal dy jarroo ayns Mannin.

Va'n Ghaelg ayns stayd atchimagh as ny loayreyderyn dooghyssagh ooilley
geddyn baase nane lurg nane as cha row agh mysh shiaght deiney aegey
gollrhym pene er mayrn as Gaelg flaaoil oc. Cha row reddyn ayns cooish ny
Gaelgey myr t'ad laa jiu. Va'n Cheshaght Ghailckagh meeiteil ayns Straid
Walpole Doolish, as, myr dooyrt Bernard y Caine ec y chaglym bleeaney shoh
chaie, yiarragh y tashteyder, "Ta blein feer speeideilagh er ve ain nurree:
Ta 4.16.3 ain ayns Banc Ellan Vannin." Erreish da shoh veagh ram bass
voylley ayn. Yiarragh fer-oik ennagh elley ny Sheshaght, "Ta blein dy
niartaghey feagh er ve ain". Tooilley bass-voylley, as eisht ragh dagh
ooilley ghooinney gys e hie hene as gennalys ayns e chree.

Dy yannoo skeeal giare jeh skeeal liauyr va paart dy ghrogh-aigh er ve orrym
pene as cragh er mooin cragh haink orrym ny yei, as va mee faagit gyn ping
ruy ayns my phoagey as deeassee mee argid voish carrey mooar dou as ersooyl
lhiam gys y chronk glass foddey jeh enmyssit Yn Africkey.

Cha nel arrys rieau er ve aym dy jagh mee da'n cheer shid. Ta'n Africkey ny
mooar-rheynn feer suimoil as aalin as tra haink my ven dy chummal marym mysh
shey meeghyn erreish da'n traa rosh mish Yn Africkey huitt ee ayns graih
rish y cheer myrgeddin as cheau shin shey bleeantyn maynrey cooidjagh ayns
shen, bleeantyn nagh jeanmayd dy bragh jarrood as orroosyn ta shin dy
mennick jeeaghyn er ash lesh taitnys. Er my hon pene ta mee jeeaghyn er ash
foddey ny s'menkey tra ta mee tayn y faill aym nish ayns Mannin, fakin dy
vel mee cosney y faill cheddin nish as va mee queig bleeaney jeig er dy
henney ersooyl ayns eebyrtys! Agh haink seyrsnys da'n cheer va mee gobbragh
ayn as va mee eignit dy ynsaghey ooilley ny v'ayms mychione yn staartey aym
da ny deiney doo dooghyssagh va keayrt dy row gobbragh foym as cha row obbyr
erbee faagit da dooinney bane ny yei shen. Myrgeddin va mee, erreish da shey
bleeaney, goaill foddeeaght ny yei Ellan Vannin reesht as ayns Mee Ny
Boaldyn 1962 hrog shin orrin as ren shin lesh Mannin reesht.

Er y laa shen dimraa mee ec y toshiaght tra va mee giu lhune feayr ayns
Aerphurt Livingstone va mee skee as tooillit erskyn insh lurg yn jurnaa
trooid y speyr as va mee bunnys er troggloo tra rosh mee Livingstone. Ta
Livingstone feer injil heese ayns glion yn awin Sambesi as she boayl feer
cheh t'ayn dy jarroo. Ta'n chooid elley ny cheerey mysh kiare thousane trie
erskyn ny marrey as foddey share dy vaghey ayn. Yn fastyr shen hie mee er
etlan elley gys Salisbury, ard-valley ny cheerey ec y traa shen, raad va
braar my ayrey ayn dy veeiteil mee ec yn aerphurt. By whaagh eh clashtyn
coraa Manninagh geam magh ec yn aerphurt ayns Gaelg "Kanys t'ou Bhoy?" Va
paart dy Ghaelg ec my naim as v'eshyn gobbragh ayns Salisbury rish tree
bleeaney jeig. Va daa naim aym eisht, 'sy cheer shid braar my ayrey as
Illiam y Kaye, eshyn dimraa mee heose.

Cheau mee yn oie marish my naim as lught-thie as moghrey laa ny mairagh hug
ad lhieu mee dys thie cubbyl Manninagh voish Purt ny Hinshey. Va'n sliennoo
oc Crellin. Ec y traa shen va Salisbury lung-lane dy ghleashtanyn mooarey
Americaanagh as gleashyanyn deyr Sostynagh. Yinnagh oc fakin seyir-thie ny
masoonagh goll gys yn staartey echey ayns Jaguar mooar as ny greienyn as
jeshaghtyn echey ceaut er y toieag yerree. Faagail Mannin voght ec y traa
shen myr ren mish, v'eh gollrish goll gys cheu elley ny heayst!

Hannee mee rish shiaghtin marish my 'ir vooinjerey ayns Salisbury ayns slyst
y valley enmyssit "Mabelreign". Va'n boayl shen keayrt dy row lesh Manninee
as va enmyn Manninagh er paart jeh ny straaidyn. Va boayl mooar eirinagh oc
neesht enmyssit "Ellan Vannin", bunnys cha mooar as Mannin hene.

Daag mee y voayl shen as hie mee er y varroose my hwoaie dys ny meainyn
coobyr queig keead meeilley ersooyl raad va Illiam y Kaye gobbragh er yn
eaghtyr. Va mish shirrey obbyr fo-halloo as fy yerrey hooar mee ee erreish
da goll er ash dy scoill rish nuy meeghyn dy ynsaghey mychione meaineydys as
bleaystey as poodyr as ram reddyn elley.

Va'n turrys my hwoaie feer huimoil kiart ny hrooid yn 'bush' lane dy veiyn
feie. Myr t'eh scruit 'sy Vible cheayll me yn lion buirrooghey. Tra rosh mee
yn meain raad va "Naim Illiam" gobbragh, va mee slane rooisht argid, as, agh
son eshyn as e chaarjyn veign er ve "er y skeerey" myr yiarragh ny shenn
Vanninee!

By ghoillee eh dy gheddyn obbyr ayns ny meainyn ec y traa shen er y fa dy
row ram argid ry-gheddyn as va deiney ass dagh ooilley heer fo'n ghrian
rouail mygeayrt voish meain dy veain, shirrey staartaghyn. Hooar mee obbyr
fy-yerrey as va mee currit da'n scoill reesht, fo-halloo, raad dynsee mee
mooarane goaill stiagh chengey ny mayreyny deiney doo, chengey ta foast ayms
dy bollagh, chengey ta mee cha flaaoil ayn as ta mee 'sy Ghaelg ain. Cha dod
shin jannoo nyn obbyr fegooish y ghlare shen, er y fa nagh row Baarle erbee
ec ny deiney doo. Dy jarroo va ram chengaghyn goll mygeayrt y moom as
bwooise da Jee, va rieau gioot aym son chengaghyn as ny keayrtyn veign
loayrt ass queig chengaghyn ayns un oor heese y veain! Hoshiaght va mee cur
ram Gaelg mastey ny chengaghyn shen! Ayns ynnyd jeh gra, "Ine 'ndaba wena
enza lo?" yinnin geam magh da fer doo, "Cre'n fa t'ou jannoo shen?" as
yinnagh eh blakey orrym goaill yindys er shen va mee gra rish!

Ta ny deiney doo feer 'skeetagh' myr yiarragh ny Manninee as by haittin
lhieu cosney fys mychione dagh ooilley ghooinney bane, raad t'eh cheet
voish, yn ennym echey as dagh ooilley nhee fod ad feddyn magh. Keayrt dy row
va daa Ghaelgeyr Albinagh gobbragh marym, daa ghuilley voish Ard Nave ayns
Ellan Eeley. Va'n ennym oc Mac Eachern. Loayragh shin 'sy Ghaelg dy mennick
as veagh ny guillyn doo goaill ard-yindys dy chlashtyn shin. Va fys oc dy
row eh ghlare feer yoarree, as ny s'anmey harragh ad hym, gra "Bwana, ine lo
mashobo ka wena na ma-bwana lapa. Ine lo chalo wena kaluma?" (Hiarn, jeh
cre'n kynney ta shiuish as ny chiarnyn elley cre'n chengey ta shiu loayrt
ry-cheilley?"). By ghoillee eh dy jarroo dy chur baght daue er Ellan Vannin
as Ellan Eeley! Cha jinnagh ad cred]al er chor erbee dy row chengaghyn elley
ayns Goal Vooar agh y Vaarle! Cha jinnagh ad credjal dy row yn seihll runt.
Smooinee ad dy row grian noa girree gagh laa as eayst noa gagh vee as yn
shenn ghrian as yn shenn eayst er nyn stroie boayl ennagh raad va "Lesa"
cummal. Va "Lesa" yn ennym oc er Jee. V'ad credjal myrgeddin dy row awin
vooar roie neese ny hrooid ooilley'n Africkey voish Lunnin as cha dod ad
toiggal yn faarkey, ny rio, ny sniaghtey edyr. Tra va enney ny share oc
orrym v'ad gra rhym dy row mee ny vreageyder fuilltagh son ginsh daue
skeeallyn myr shen. Foddee dy row mee far enmyssit "Breagagh" oc! Va
far-ennym er dagh ooilley ghooinney bane as va'n far-ennym ayms "Kabemba" ta
shen dy ghra, "Eshyn as tushtey echey jeh'n ghlare ain", er y fa dy row mee
feer flaaoil 'sy chengey oc er y fa dy ren mee studeyrys dowin urree as er y
fa dy row mee sheer vriaght son focklyn nagh bione da'n chooid smoo jeh my
cho-obbreeyn, adsyn nagh row wheesh dy huim oc er chengaghyn as v'ayms.

Ayns ny pabyryn naight ta shiu lhaih ram boghtynid mychione "apartheid" as y
lhied as yn drogh-ghellal ta ny deiney doo geddyn voish ny deiney baney 'syn
Africkey. Ta me goaill rish dy vel ny Hollanee 'syn Africkey Yiass feer
chreoi er ny deiney doo agh raad va mish gobbraghey va shin ooilley feer
choardit as va ram caarjyn aym mastey feallagh doo dooghyssagh ny cheerey.
Va shin gobbragh ry-cheilley fo-halloo ayns danjeyr as dorraghys as ny smoo
na un cheayrt ta mee er nakin fer doo cur sheese e vioys son fer bane, as
fer bane cur sheese e vioys son fer doo. Son shen as ooilley va charvaal
mooar eddyr ny kynneeyn er y fa dy vel ny deiney doo foast cheet magh ass yn
eash-chloaie as ta shinyn er chur daue chellveeish as gleashtanyn as jough
lajer as cha s'oc cre dy yannoo lesh ny reddyn shoh, ooilley currit daue
ayns jeih blein as tree feed.

Myr screeu mee, va'n obbyr fo-halloo feer ghanjeyragh as doccaragh ny
keayrtyn. Tra ta mee fakin er y chellveeish nish dy vel ny meaineyderyn ayns
Goal Vooar shirrey 100 'sy chiaghtin cha nel mee mooaraghey shen dauesyn er
chor erbee. T'ad toilliu shen as ny smoo. Cha nel mish ny mast' ocsyn ta
gaccan tra ta'n leagh jeh sack dy gheayl goll er ardjaghey. Cha beagh monney
j'in arryltagh dy yannoo yn staartey oc as er my hon hene cha raghin sheese
ayns meain nish son queig keead punt 'sy chiaghtin! By liooar dou ny shey
bleeantyn va mee ec yn obbyr shen. Va mee gobbragh mysh kiare thousane trie
fo eaghtyr y thallooin ayns dorraghys doo, jeh'n lhied nagh nione diuish ta
gobbragh er ooir aalin Yee. Va shin thiolley as bleaystey gagh laa as er y
fa shen cha nel yn clashtyn aym cha mie as oddagh eh ve agh er lhiam dy vel
my scowanyn kiart dy liooar. Ta mee er n'akin shenn veaineyderyn as ny
scowanyn oc slane stroit lesh joan-creggey. Dy mennick va shin eignit dy
obbraghey rish daa oor yeig 'sy laa ny daa oor yeig 'syn oie as ny keayrtyn
shiaght laghyn 'sy chiaghtin.

Keayrt dy row va ooilley ny traenyn fo-halloo fo my churrym. Un oie huitt
tunneyder (tunnel) stiagh orrin agh ren shin scapail lesh nyn mioys, bwooise
da Jee. Keayrt elley va mee gobbragh heese ec bun slogh (shaft) as gheayrt
queig millioon galloon d'ushtey neose orrym pene as er tree deiney doo.
Reeshtagh ren shin scapail agh va daa ghooinney doo elley gobbragh faggys
dooin as vaih ad 'syn ushtey. Kegeesh ny lurg shen hooar shin nyn girp tra
va'n ushtey pumpit magh. By liooar shen dooys fo-halloo. Hooar mee staartey
er yn eaghtyr ayns rheynn elley jeh'n cholught as cheau mee my hraa
jerrinagh 'syn Africkey ayns y Thie-sheelee (refinery) raad va shin glenney
y coobyr as aa-ghlenney eh reesht lesh electolysis derrey v'eh 99% glen.

Ta shenn raa 'sy Ghaelg, "Raad ta chionnal erbee ayn yiow shiu Manninagh" as
dy jarroo va Manninagh ny ghaa gobbragh marym agh cha ren mee faikin monney
jeu edyr. Ta troor jeu nish baghey ayns Mannin as ta mee fakin ad ny
keayrtyn as ta shin loayrt ass y ghlare "Cibemba" ry-cheilley. Yn chied
keayrt hie mee fo-halloo ayns caaidje va mee fo currym Freddie Clague,
Manninagh ruggit as troggit ayrs Doolish. Cha dod ny Boeryn toiggal yn
fockle "yessir" va shin jannoo ymmyd jeh! Un ole v'eh orrym dy gholl stiagh
ayns shamyr vooar fo-halloo raad va ny greienyn mooarey pumpal ushtey magh
ass y veain as va n ard 'er ayns shid ny Vanninagh voish Doolish enmyssit
Hotchkiss, mooinjer dauesyn as thie-aaght oc er Shooylaghan Ghoolish. V'eh
feer cheh 'sy voayl shen as dooyrt eh rhym dy beagh eh yindyssagh dy
ennaghtyn paart dy "cooth" voish Ellan Vannin. Cha row monney "cooth"
fo-halloo 'sy veain edyr!

Va nv deiney doo credjal dy bollagh ayns scanjoonyn as spyrrydyn as va ram
buill fo-halloo raad nagh ragh ad er cor erbee, eer dy beagh ad ceaut magh
ass nyn staa taghyn son gobbal dy gholl stiagh ayndoo. Ny keayrtyn v'eh
orrym d'aagail ad my yei as goll roym my lomarcan as adsyn foaddey aile dy
reayll ersooyl ny drogh spyrrydyn. Tra harrin er ash yiarrin roo dy vaik mee
ram scanjoonyn as yinnagh ad roie gollrish yn jouyll hene dy chosney ersooyl
voish y voayl neuluckee shen.

Ta shin lhaih mooarane ayns ny pabyryn naight ny laghyn shoh mychione
"Apartheid" myr screeu mee, (Cha nod sleih ayns Goal gra y fockle dy kiart
-- t'ad gra "apart-hide" agh ta'n fockley-magh kiart "apart-hate". Screeu
ommidan ennagh keayrt dy row dy vel shoh er yn oyr dy vel ny kynneeyn cur
feoh er y cheilley as adsyn scarrit!). Raad va mish gobbraghey cha row
"apartheid" ayn agh cha row ny kynneeyn goll mygeayrt monney ry-cheilley agh
son yn traa v'ad gobbraghey. Ta ny deiney doo feer voyrnagh ass y chynney
ocsyn as ta ram j'eu smooinaghtyn nagh vel ny kynneeyn baney feeu son veg.
Cha nel adsyn shirrey co-phoosey marish feallagh baney er chor erbee, chamoo
ta'n feallagh baney laccal y lhied. Tra t'ou smooinaghtyn er, cha nel shin
fakin ny foillanyn as ny troghanyn troggal nyn idd 'syn un voayl ayns
Mannin. Hie yn chied dooinney bane gys Yn Sambia mysh jeih blein as kiare
feed er dy henney as ec y tra shen va ny deiney doo slane barbaragh as dewil
as kuse j'eu creck yn sleih oc hene da ny Arabee myr sleabyn. Cha row fys oc
er y wheeyl as v'ad feer neuynsit. Keayrt dy row va dooinney ennagh ayns
Lambarene 'sy Chongo Belge lesh shilley er Dr. Albert Schweitzer. Dooyrt y
joarree, "Ta shiu dty ghooinney Chreestee, ta shiu credjal ayns Jee as er y
fa shen cre'n fa nagh vel shiu credjal dy vel ny deiney doo ooilley nyn
mraaraghyn diu hene -- ta un Jee as ayr jeh ooilley. " Dreggyr Schweitzer,
ard-sushtallagh as fer-lhee, huc ooilley e vioys da'n feallagh doo, "Ta shiu
dy jarroo kiart as ta'n dooinney doo my vraar gyn ourys, agh - he is my
younger brother by many centuries". Er lhiam dy vel shen ansoor feer chooie
as dy row yn irriney echey. Ayns Yn Africkey Yiass hene (yn phoblaght) ta'n
apartheid feer eajee. Ta mee er n'akin binkyn ayns ny pairkyn ayns
Johannesburg as ny focklyn BLANKES ALEEN - WHITES ONLY scruit orroo as
harrish dorrys Offish Yn Phost hee shiu er ny screeu NATURELLE - NATIVES. Ta
ny Boeryn credjal dy vel yn feallagh doo sluight jeh Ham, mac Noah, eshyn
ren fakin e ayr rooisht, "As honnick Ham ayr Chanaan nearey e ayrey as dinsh
eh shoh da e ghaa vraar v'er cheumooie jeh'n chabbane, as ghooisht Noah lurg
y feeyn as dooyrt eh, Cursit vees Canaan, sharvaant dy harvaantyn vees eh da
e vraaraghyn." Ta'n agglish Hollanagh 'syn Africkey Yiass credjal shoh as
t'ee gynsaghey shoh 'sy cheeill as ta ny Boeryn gra, "Nagh vel eh scruit
ayns goo Yee dy vel Mec Ham dy ve nyn harvaantyn dooin?" Ta shen y bun jeh
"apartheid". Ta ram reddyn olk er ve jeant 'sy theihll shoh ayns ennym
craueeaght, s'olk lhiam gra.

Cha nel ny Boeryn coontey monney jeh ny Sostynee er y fa dy ren ny Sostynee
nyn gooid share dy stroie chengey ny mayrey oc as dy reayll ad fo-chosh tra
va pooar ec ny Sostynee harrish ooilley Yn Africkey. Va'n cloan oc custhit
'sy scoill son loayrt Afrikaans as va ny cheid "campyn concentration" currit
er bun liorish Goal Vooar 'sy Chaggey Boeragh. Ta ny deiney doo cur ammys
mooar da ny Boeryn ga nagh vel graih oc orroo as t'ad cur graih da ny
Sostynee er y fa nagh vel ad creoi orroo agh cha nel ad cur ammys erbee
daue! S'quaagh eh nagh vel? Dooyrt fer doo rhym keayrt dy row 'sy ghlare
echey hene "We like you because you are nice to us but we don't respect
you." Va shinyn ny keayrtyn feer chreoi orroo fo-halloo son v'ad jannoo
reddyn feer ghanjeyragh gyn yss daue hene. T'ad gollrish paitchyn oney.

Cha nel ny Sostynee 'syn Africkey Yiass coontey monney jeh ny Boeryn edyr,
as ta sheshaght-folliaghtagh oc enmyssit "Mec Hostyn", sorch dy heshaght
quasi-vasoonagh as tree keimyn ayn. She voish yn sheshaght shen dy daink yn
eie hym dy chur er bun "Mec Vannin", red ren mee tra haink mee er ash dy
valley 'sy vlein 1962. Agh cha nel tree keimyn ayns Mec Vannin as er lhiam
nagh vel "ritual" oc foast! Veagh eh yindyssagh dy akin nyn garrey veen
Lewis y Crellin lhiggey stiagh sleih da'n cheshaght gynsaghey daue greim
laue as focklyn folliaghtagh as y lhied.

Oddin screeu lioar mychione my laghyn 'syn Africkey, laghyn maynrey nagh
jeanym dy bragh jarrood as foddee dy jeanym shen laa ennagh. Tra hie mee
da'n cheer shen cha row eh dy mie er enn da sleih 'sy cheer ain hene as tra
dinsh mee da my chaarjyn dy row mee son goll gys Kitwe dy obbraghey dooyrt
ad, "C'raad ayns niurin ta shen?" Nish ta shin clashtyn mychione yn Africkey
bunnys dagh ooilley laa er y chellveeish. Ta skeeal liauyr foast ry-heet ass
"Yn Mooar-Rheynn Ghoo" foastagh as er lhiam pene dy jean ny Communee geddyn
greim mooar er yn sleih ayns shen. Bee ny Boeryn ayns shen derrey laa nyn
maaish er y fa nagh vel boayl erbee elley oc dy gholl huggey. Ta armee mooar
lajer oc as as armee-aer as lhuingys caggee trean as cha bee ad ceaut magh
agh erreish da caggey mooar, foddee caggey mooar eddyr ashoonagh. T'ad
credjal dy vel ad baghey sy cheer hug Jee daue gollrish ny Hewnyn, as cha
jean ad livrey seose y cheer shid derrey vees yn dooinney jerrinagh ny lhie
marroo er y veldt as e ven as cloan nyn lhie marishyn.

Cre'n erree hig orroo ayns Cheer Ny Greiney -- quoi ec ta fys?

BREAGAGH .
1977.

MARRINYS FEEAGH ODIN

Er ny screeu liorish SHORYS CRAYL
oltey jeh'n skimmee

CHA ren mee rieau screeu monney ass y Ghaelg roie ry-hoi soilshaghey magh
ayns pabyr niaght as y lhied, agh neeym my chooid share nish dy insh diu
mychione yn ayrn aym pene ayns marrinys y lhong liauyr "Feeagh Odin" voish
Trondheim ayns Norlann dys Purt ny h-inshey ayns Mannin 'sy tourey jeh'n
vlein 1979.

Va'n marrinys currit er bun liorish kuse dy Vanninee son dy chowraghey da'n
theihll Feailley Thousane Bleeaney Reiltys Vannin, as va'n aigh vie aym dy
ve fer jeh'n skimmee.

Va mooarane aarlagh as ynsaghey goll ayns Mannin car y gheuree roish y
varrinys son dy reih as teiy fir y skimmee. Begin daue ve follan ayns corp
as aigney as ayns slaynt feer vie.

Va shey meeghyn ain roie as shooyl harrish sleityn Vannin, snaue 'sy cheayn
as shinyn jiarg-rooisht, brishey yn rio er dubbaghyn, un oarlagh er cheeid
va'n rio ny keayrtyn, eisht shooyl ny hrooid as shinyn lane coamrit!

Ommidjagh t'ou dy gra? Well, foddee! Agh b'eeu eh da ny kirp ain ooilley, as
v'eh slane feeu dooys hene. Haink y laa greesee tra cheayl mee dy row mee er
my reih!

Daag shey jeh'n skimmee son Frederikstad ec jerrey Averil 1979 son dy
charraghey y chullee-lhuingey, as, erreish da'n lhunney, son dy phrowal
"Feeagh Odin" er yn aarkey, ny, lhisin gra, ayns fjordyn Norlann.

Ansherbee, ghow y marrinys toshiaght er my hon hene as er son kiare deiney
elley, er y nuyoo laa Mee Boaldyn. Daag shin Aerphurt Runnysvie er etlan
Lunnin, as son shickyrys haink ooilley ny lughtyn thie ain da'n aerphurt
marin dy ghra "Bannaght Lhieu". Va shin fo-raad fy yerrey hoal!

Tra ren shin roshtyn Aerphurt Lunnin va ny sooillyn ayns my chione bunnys
lheimmey magh assym tra honnick mee ooilley ny h-etlanyn aynshid, keeadyn
jeu voish ooilley mygeayrt y theihll. V'eh er ny insh dou liorish dooinney
ennagh dy vel mysh tree feed thousane persoonyn gobbragh da'n aerphurt. Nagh
nee thanvaneagh shen?

Ansherbee, hie shin er boayrd skioot-etlan as ersooyl 'sy speyr lesh
Loghlyn. Dettyl shin er skyn Stavanger as ny sleityn coodit lesh sniaghtey
as ny loghanyn riojit.

Ec Oslo, ard valley Norlann, haink shin nyn quaiyl Odd Borstad as Arne
Wiste, jees dy Loghlinee veagh 'sy skimmee marin. Va faasaagyn mooarey orroo
as v'ad nyn gheiney choar as gennal. Lurg coonrey puint son kronaghyn va
shin goit dys Fredrickstad ayns baroose beg.

Va aaght ain ayns ayrn jeh thie stoyr lesh shamyr aarlee ayn. Chaddil shin
er y laare ayns poagaghyn cadlee. Va co-heshaght ain yn oie shen. Diu shin
nyn haie dy rhum as ushtey bea ren shin kionnaghey 'sy chapp keesh-heyr. Hie
mee dys my poagey cadlee ec tree er y chlag moghrey er giyn.

Laa ny vairagh honnick mee "Feeagh Odin" son y chied cheayrt. Shilley aalin
v'ee, daahit gollrish airh as kione y dragan jeant ec David Swinton ny
hassoo dy moyrnagh ec e toshiaght. V'ee jeeaghyn niartall.
Va'n skimmee ooilley cooidjagh nish son y chied traa. V'eh feer vie. Va fir
y skimmee voish yn Ellan ain, Robin Bigland (Ard-ghooinney), Edard y Kaighin
(stuireyder), Brian Cousins, Nigel Woods, Rick Tomlinson, David Eames
(arreyderyn) as va fir y skimmee elley, Colin Bowen, Shane Lucas, Richard
Young, Mike Ingram as mee hene, Shorys Crayl, as mish voish Balley Keeill
Eoin ayns mean Vannin.

Va fir y skimmee Loghlinagh ayn neesht, Odd Borstad, Arne Wiste, Rolf
Hansen, Knut Hoff as Knut Skogoy. Lesh dy chooilley pheiagh er boayrd urree,
as ny kishtaghyn ain son nyn eaddeeyn, cha row monney reamys dooin er
"Feeagh Odin" edyr. Ansherbee, lurg dooin cur bee as ushtey er boayrd,
hiauill shin lesh balley enmyssit Horten, as, roshtyn eh, chaddil shin er y
cheiy.

Va'n laa er giyn yn laa ruggyr aym as va er chosh ec kiare er y chlag 'sy
voghrey as chur shin mooin eaddagh Loghlinagh, bayrnyn-caggee, cliwenyn,
shieiyaghyn as reddyn elley myr shen. Va shoh er yn oyr dy row shin son
soiagh er baatey ymmyrt enmyssit "Ree Olav" son dy ghoaill ayns cappeeys y
captan er son feaysley jeh kuse dy voteilyn d'ushtey bea!

Car y traa va shin ayns Norlann va raanteenys ain liorish Det Norske
Creditbank, as va ram reddyn jeant ain er nyn son oc, myr soiaghey er bancyn
as goaill sleih ayns cappeeys son dy chosney cronnalys da'n vanc.

Honnick shin ymmodee baljyn, ram sleih as ram reddyn suimoil elley. Veeit
shin rish Ree Norlann hene as hie shin lesh shilley er ny thieyn tashtee
Kontiki as Gokstad.

Laa dy row va troor j'in cuirrit son dy ghoaill tey marish lught thie
Norlannagh. Lurg tey feoilt hug ad yindys orrin liorish taishbyney dooir
tarhoilshanyn jeh Ellan Vannin! Va nane jeh ny 'neenyn oc er ve ayns Mannin
marish bann scoill. Er yn aght shoh v'ad cur er ash dooin yn oltaghey ocsyn.

Ta'n shiaghtoo laa jeig jeh Mee Boaldyn ny laa feailley mooar da ny
Loghlinee -- as cre'n laa v'ayn! Cha naik mee ricau wheesh sleih as bannyn
goll mygeayrt. Son shickyrys va shinyn 'syn ard-hooyl neesht, coamrit ayns
eaddagh Loghhnagh.

Er lhiam dy vel adsyn jannoo ard 'eailley foddey smoo jeh'n laa shen ta
shinyn hene jannoo jeh Laa Tinvaal. Va dy chooilley pheiagh feer ghennal as
ram sleih er meshtcy ec kione y laa!

Jelune yn chied laa as feed jeh'n Voaldyn ghow shin y vaatey dys y logh.
Ghow shin toshiaght dy reayll arrey er dy chooilley nhee, y shiaull, y
croan, ny teaddyn, yn aker, ooilley'n chullee, yn bee, ushtey as myrgeddin
ny kishtaghtyn ain. Va shin soie er nyn gishtaghyn tra va shin gymmyrt
"Feeagh Odin".

Eisht, tra va'n baatey glennit v'ee troggit er boayrd baatey traghtee mooar
son dy ve goit ersooyl dys Trondheim, raad va'n marrinys kiart goaill
toshiaght dy gerrid.

Cha row ny kiare laghyn lurg shen ro vie dooin edyr, er y fa dy row feed
punt currit da dy choolley oltey jeh'n skimmee as liorish yn argid shoh
ynrican begin dooin roshtyn Trondheim er traen.

Va Trondheim bunnys keead meeilley my hwoaie. V'eh orrin dy vaghey rish
bunnys shiaghtyn as cha row eh aashagh er chor erbee. Va'n leagh jeh dy
chooilley nee scammyltagh. Laa dy row chionnee shin ooylyn, arran as caashey
as ren ad costal queig punt.

Va traa dy phaays ain neesht er yn oyr dy row lhune costal punt as daeed
ping son pynt! Myr shen va paays mooar orrin!

Va aaght ain ayns scoill, aaght jesh lesh lhiabbaghyn er y laare as
ceau-oonlaghyn ayn. Cheau shin y traa niee yn eaddagh ain as goonlaghey shin
hene myrgeddyn.

Lurg tree laghlyn rosh "Feeagh Odin" Trondheim. Va shin cubbyl dy laa laadey
y vaatey Iesh stoyryn, ushtey, caffee, shugyr, anvroie chirmit, praaseyn,
feill volht chirmit, feill vuc chirmit, eeast chirmit as y lhied, ooilley
shoh v'eh currit fo lout eaghtyr ny lhong. Cha row monney reamys faagit
eisht fo'n lout-eaghtyr.

Haink ny fir-chustym lesh shilley orrin son dy yannoo shickyr nagh row shin
son drogh hraghtey red erbee ass y cheer ocsyn.

As cur jee my ner, fy yerrey hoal yn laa mooar shiaullee, yn shiaghtoo laa
as feed jeh'n Vee Boaldyn.

Fy yerrey hoal haink yn laa mooar shiaullee, yn shiaghtoo laa as feed jeh'n
Vee Boaldyn. Va shin ooilley feer neuaashagh. Va ram sleih ayn. Yeeagh ad
orrin as shinyn troggal y shiaull. Hie yn traa shaghey dy moal.

Hug Aspick Trondheim shenn chlagh dooin, ayrn jeh Ardchiamble Nidaros, clagh
mysh hoght cheead bleeaney d'eash as jalloo jeh dooinney ny hoie er caair
urree. Va'n chlagh shoh son Aspick Sodor as Mannin son eshyn dy chur ee
stiagh 'syn ardchiamble noa, Keeill Noo Carmane, ayns Purt ny h-Inshey.

Lurg kuse d'ocklyn liorish Robin Bigland, as eisht yn Aspick, gow shin
Arrane Ashoonagh Vannin as eisht hie Feeagh Odin magh ass y phurt as yn
chionnal geamagh as goaill arrane nyn yei. Cheayll mee ny s'anmey dy row
shoh ooilley ry-chlashtyn bio er Radio Vannin!

Va baatyn dy liooar geiyrt orrin stiagh ayns Fjord Trondheim. Tra va tree
meeillaghyn er ny shiaulley ain, haink geiyrt orrin daa vaatey shiaullee
elley as shiauill kerrinagh mooarey orroo, baatyn jeh'n sorch cheddin ren ny
Shenn Loghlinee ymmyd jeh hoght keead blein er dy henney son goll dys yn
eeastagh.

Va ny skimmeeyn feer chorree rooin kyndagh rish y kione dragan as ny
shleiyaghyn v'er er vaatey ainyn! Ayns y fjord ocsyn she cowraghey caggee
v'ad! Beign dooin goaill neose ny shleiyaghyn as beign dooin coodaghey y
kione dragan lesh sac! Eisht va shin lhiggit dy gholl er y varrinys ain ayns
shee!

Va lhie ny greiney y fastyr shen yindyssagh, yn ghrian soilshean er ny
sleityn as adsyn coamrit ayns sniaghtey. V'eh feer feayr er yn oie, mysh
jeih keim fo neunhee as cha row shamyr lhiabbagh ry-akin. Moghey laa er giyn
v'eh feer sterrymagh as hie shin er ash lesh y thalloo son dy ghoaill fastee
ayns balley beg enmyssit Honningsuag.

Haink bunnys ooilley ny cummaltee lesh shilley orrin. Cha row agh kiare feed
j'eu baghey 'sy valley beg hene as va thanvaanys orroo fakin lhong liauyr
shiaulley stiagh 'sy phurt veg oc!

Ayns y gheurey t'ad freayll ad hene er mayrn gee eeast chirrym as y lhied.
T'ad doont stiagh lesh sniaghtey voish Toshiaght Geuree dys kione Mean
Arree.

Daag shin Honningsuag ec lieh oor lurg nuy er y chlag sy voghrey erreish da
anjeeal jeh, bagoon as caffee. Va'n emshir ny share nish as ny tonnyn
mooarey bunnys ersooyl agh ny s'anmey, laa er gyn, haink eh dy ve feer
chayeeagh.

Va shin freayll arrey ayns shayllyn myr ta'n cliaghtey er lhongyn, agh ayns
earish gharroo as kay as y lhied va'n skimmee ooilley freayll arrey, dy
chooilley ghooinney er chosh as arreydagh, fuirraghtyn dy ve scoltit liorish
lhong ooill.

V'eh er ny insh dooin dy vel Mooir Hostyn (Yn Keayn Twoaie myr t'ad gra rish
'sy Vaarle), faarkey feer hrong agh cha vaik shin baatey elley erbee derrey
rosh shin ny magheryn ooill.

Va'n jurnaa dys Magheryn Ooill Ninian feer fliugh as feayr. Cha daink y
ghrian magh ass ny bodjallyn derrey honnick shin y croan ooill smoo ayns
Magher Ooill Ninian. Va'n B.B.C. fuirraghtyn orrin aynshid son dy yannoo
fillym jeh Feeagh Odin goll mygeayrt y chroan ooill. V'ad jannoo y fillym
voish etlan cassee.

Dooyrt y skimmee rish Edard y Kaighin nagh lhisagh eh goll fo'n aile mooar
va cheet magh ass lhiattee y chroan ooill.

Agh hie shin fo, myr ta, as ga dy row lossan ny smoo na keead trie as daeed
lostey er nyn skyn as dennee shin y chiass jeh, va shin kiart dy liooar, agh
smooinnee mee dy beagh y shiaull goll er lostey. She stiureyder mie va Edard
as ny Vanninagh dooie neesht as v'eh ny charrey mie dooys.

Haink baatey beg magh voish y chroan ooill lesh giootyn dooin, arran oor,
caashey, feill volt, coca-cola as key riojey. Cha dannee shin ayns shen rish
feer foddey. Hie shin er nyn doshiaght lesh Lerwick as lurg laa elley raink
shin dys shen.

Va'n laa braew grianagh as cha row fynnyraght dy gheay ayn. Myr shen beign
dooin goaill maidjey raue ayns ny laueyn ain as gymmyrt daa veeilley dys y
phurt, baatyn beg as y baatey sauailagh mygeayrt y mooin.

Fy yerrey hoal haink fynnyraght, hrog shin y shiaull as hiauill shin dy moal
stiagh 'sy phurt, raad va tree thousane ellanagh er y cheiy dy chur failt
orrin.

Ayns Ellanyn y Sheltyn t'ad cummal feailley Loghlinagh enmyssit "Up Helly
Aa" as t'eh gollrish y feailley Loghlinagh ayns Purt ny h-Inshey, agh t'ad
foaddey y vaatey oc as lostey ee.

Mastey y sleih er y cheiy ayns Lerwick va olteynyn jeh Bing Up Helly Aa as
va shinyn dy gholl maroo dy ghoaill aaght ayns nyn dhieyn oc.

Va shoh er ny insh dooin liorish Robin Bigland. Va shinyn gra "Robbin y
Bobbin" rish myr far ennym, yn ennym t'er y fer ain 'syn arrane "Shelg yn
Drean".

Dinsh eh dooin dy ghaghtey shin hene dy mie as dyn dy gheddyn scooyrit!

Va mish goaill aaght ayns thie dooinney enmyssit Jimmy Burgess as y lught
thie echey. V'eh ny ghooinney mie as by haittin lesh pynteragh as geddyn
scooyrit neesht. Myr shen cha b'eeu eh da Robin ginsh dou dy ghaghtey mee
hene!

Yn oie shen va coheshaght currit er nyn son ain as haink olteynyn "Up Helly
Aa" as y Meoir as Fir Oik elley da'n choheshaght. Coheshaght vie v'ayn
neesht, lesh kiaulleeaght as arraneyn. Va Jimmy as e charrey Violet cloie
kiaull er ny bocsyn oc.

Cha row arraneyn Gaelgagh erbee ayn, agh arraneyn myr "The Northern Lights
of Old Aberdeen," "Westering Home" as "Blaa ny h-Albin" myr yiarragh shin
ayns Gaelg, she arrane noa mychione Nalbin Jamyssagh y fer shen. Ansherbee,
she ass y Vaarle ooilley v'ad goaill arrane.

Hie mee mygeayrt yn ellan marish Jimmy as y lught thie echey 'sy ghleashtan
echey. Hie shin lesh shilley er y kione ooill ec Sullom Voe. Lurg dou cur
shilley er cha noddym agh gra dy vel boggey mooar orrym nagh ren ad troggal
y lhied er ny h-Ayryn ayns Mannin.

Hannee shin rish tree laghyn ayns Lerwick as tra v'eh cooie dooin dy
ghreashaghey reesht haink ram sleih dy akin shin goll magh ass y phurt as
stiagh 'sy Cheyllys. Va baatey Loghlinagh 'sy Cheyllys as va ny troailtee
urree craa nyn roiaghyn dooin myr corp as slaynt dooin tra va shin goll lesh
Kione Lumburough.

Haink troor dy h-ellanee marin er y yurnaa voish Yn Sheltyn dys Yn Orkaid.
Va fer jeu, enmyssit Chalse, ny fiddleyr niartal as bione dou nane jeh ny
carryn echey. T'adsyn gra "Daunse Ny Ferrishyn" rish, myr "Car ny Ferrishyn"
ain, agh ta shinyn ayns Mannin gra neesht "Arrane Queeyl Nieuee" rish.
Ny s'anmey hug eh dou lioar dy chiaull Orkagh as hug mee dasyn myr coonrey y
lioar ain "Kiaull Yn Theay" as bione dasyn shiartanse dy charryn 'sy lioar
scanshoil shen ainyn.

Ren eh ceau fliaghey car ooilley y jurnaa dys Kirkwall 'syn Orkaid, as hie
shin fo shiaull son y chooid smoo jeh'n thurrys.

Cha nel mee er n'imraa monney foast mychione y lhong liauyr Feeagh Odin ee
hene.

Troggit ayns cooyrt-vaatey Vagnar Hansen ayns Elinsgaardskillen, Norlann
v'ee jeant jeh darragh as ny treinaghyn yiarn aynjee lhoobit er ash
ry-cheilley er yn aght cheddin ren ny shenn Loghlinee thousane blein er dy
henney.

T'ee jeih as daeed trie er lhiurid as shey trieghyn jeig er lheead. Ta'n
croan daeed trie er yrjid as ta eaghtyr y shiaull daeed trie cherrinagh.
Voish boayrd yn ushtey gys y chiouyl ta kiare trieghyn dy lhieh ayn.

Tra v'ee 'syn ushtey as laadit dy slane lesh stoyryn as skimmee, cha row agh
feed oarlagh dy seyrvoayrd ayn, agh hie ee harrish ny tonnyn mooarey myr
ushag varrey. V'eh gennaghtyn myr dy row ee bio. Tra va shin er yn aarkey
vooar v'ee cassey as jeesternee tra dy chooilley tonn goll fo'ee.

Ansherbee! Lhig dou goll back da'n skeeal aym. Tra rosh shin Kirkwall va
bastag vooar currit dou, lane dy ghiootyn. Va ushtey bea cappanyn as ymmodee
sorch dy vee ayn, as ooilley shoh jeant 'syn Orkaid hene.

Va oasteyr ennagh ayns Kirkwall ren gobbraghey keayrt dy row ayns thie oast
ennagh ayns Mannin as ren eh gheddyn stoandey dy lhune Vanninagh currit lesh
neese voish Thie Imbyl Okell ayns Doolish, as myr shen, coheshaght elley!
Va'n jough Vanninagh blasstyn feer vie dy jarroo!

Ayns y thie oast echey yn oie cheddin va skimmee ayn ass ketch shiaullee ass
Ellanyn Ny Geyrragh ("Faroes" 'sy Vaarle). Cha naik mee rieau nyn lhied
roie! V'ad lhiemmyragh mygeayrt y chamyr, daunseyn as goaill arrane ass
chengey ny mayrey oc hene, yn Faeroish. Va mee sheiltyn dy row eh glare feer
whaagh.

Ghow shinyn ass Feeagh Odin arrane reesht arraneyn myr "Queeyl Laksey", "Cur
dou yn Leagh Troailt gys Laksey" (Cur dou yn Argid Barroose dys Laksey?),
"Ellan Vannin", "O Halloo nyn Ghooie" agh ooilley 'sy Vaarle reesht!

Keayrt elley, va mish abyl dy ghoaill arrane ass y Ghaelg as ghow mee
"Ghraih My Chree" "Ushag Veg Ruy" as "Ny Kirree Fo Niaghtey"; ass chengey ny
mayrey ain hene.

Tra va dorrys y thie oast doont va shin cuirrit ocsyn dy gholl er boayrd y
vaatey oc as hannee shin ayns shen derrey tree er y chlag 'sy voghrey.

Hie shin laa er giyn ayns Feeagh Odin my hwoaie dys ellan veg enmyssit
Rousay. Cha ren paart jin coontey monney jeh'n ellan veg shoh myr shen hie
shin er ash dy Kirkwall er y vaatey ymmyrt.

Hannee Edard as mee hene marish carrey dasyn, fer enmyssit Bert Grieves. Va
shin maroo rish daa laa goaill nyn aash agh beign dooin ve er Rousay reesht
ec nuy er y chlag 'sy voghrey son dy hiaulley lesh Ellan Lioas.

Cha row baatey ny assaig ry-gheddyn yn moghrey shen, myr shen hooar Richard
Young etlan cassee. Cha dod mee credjal eh! Va Richard rieau feddyn red
erbee va feme ain er. Haink yn red dhoo quaagh shoh neose veih Niau sheidey
ersooyl dy chooilley nhee va fo.

Tra va shin er roshtyn Rousay va'n skimmee ain ooilley ec y cheiy hannah as
ren shinyn tarlheim veih'n etlan cassee faggys da thie obbree partan as hie
shin stiagh raad hug ad partan oor dooin son anjeeal. Eisht daag shin
Rousay, goll sheese y Cheyllys as ersooyl lhien lesh thie soilshey Sule
Skerry.

'Sy vadran hooar shin reayrt-hallooin jeh coose twoaie Ellan Lioas.
Doaltattym, ooilley mygeayrt y mooin va perkeeyn lhiemmyragh magh as stiagh
'sy cheayn as hannee ad marin rish tammylt liauyr, cheet gys cheu ny lhong
as Edard loaghtey ad er nyn ghreeyminyn! By haittin lesh ny perkeeyn yn
screebey-drommey.

By vie lhien ny cretooryn shoh. Cha row monney ain ry-yannoo tra shiaulley
er laa braew. By yindyssagh eh myr ta, ny lhie er lout eaghtyr ny lhong as
jeeaghyn seose er y shiaull mooar.

Hoshiaght ayns Ellan Lioas, hug shin stiagh er y thalloo ayns baie beg
enmyssit Sheshader, dy ghoaill nyn aash as son ghlenney y vaatey. V'ee
goaill toshiaght dy hoaral agglagh.

Hie paart j'in er y thalloo dy chadley 'syn 'aiyr. V'eh moghey 'sy voghrey
as cha row peiagh erbee ny thie erbee ry-akin.

Mysh nane jeig er y chlag haink pobble dys y traie. Hie shin thie maroo dy
chummal seose y chenn cliaghtey Albinagh - giu ushtey bea! Raad erbee dy
jagh shin ny lurg shen ayns Ellanyn Sheear ny h-Albin as y cheer vooar hene
hooar shin yn chenn chliaghtey shoh. Er lhiam pene dy re cliaghtey mie er
bashtal t'ayn.

Fastyr yn laa cheddin va shin ec cheu ny keiy ayns Steornavaie hene, ard
valley ny h-Ellanyn. Va piobeyryn ayn dy chur failt orrin as lurg oltaghey
liorish fir oik ny purt va shin goit gys thie shenn sleih dy ghoaill aaght
raad va ceau oonlaghyn, bee mie as lhiabbaghyn bog.

Va'n chooid smoo dy 'leih va gobbraghey aynshid nyn Gaelgeyryn. Va mee er
choyrt lhiam shiartanse dy lioaryn Gaelgagh marym, goaill stiagh
"Skeealaght", agh cha row ny Lioasee toiggal monney jeh ny lioaryn kyndagh
rish yn anchaslys t'ayn eddyr y lettraghys ainyn as ocsyn, as cha doig mish
agh kuse d'ocklyn ayns ny lioaryn oc.

S'bastagh eh dy vel yn anchaslys graney shoh ayn 'sy Gaelg ainyn. Nagh nee
ooilley yn un chengey t'ayn bunnys?

Oie dy row va ceilidh cummit er nyn son ain. Tra v'ad daunseyn va'n sleih
cassey mygeayrt y laare myr mwyljyn geayee as mish bunnys tuittytm harrish.

Va kiaulleyderyn as arraneyderyn mie agglagh ayn as dy chooilley arrane oc
ass Gaelg ny h-Albey. Neeym gra shoh son ny h-Albinee she moyrnagh t'ad ass
nyn jengey dooie. Va trimshey mooar orrym faagail Lioas cooyl aym as ny
caarjyn va jeant aym aynshid.

Ren shin shiaulley ersooyl ec jeih er y chlag 'syn oie. Tra haink ny
Loghlinee va jees jeu scooyrit as beign dooin gymmyrt! Well, cre'n brock
v'ayn! Va ny maidjyn raue oc goll seose as sheese ayns ynnyd jeh goll er
oaie as er gooyl. Va Robin as Edard jiarg-chorree, as shinyn gearey dooin
hene.

Ansherbee, v'eh jarroodit dy lheah as va shin fo raad lesh Ellan Skianagh --
"Harrish y cheayn gys Ellan Skianagh" myr ta'n arrane gra. Cha row eh ro
'oddey derrey honnick shin yn ellan ard-ghooagh hene as hug shin sheese yn
aker ayns baie beg elley faggys da Staffin.

Cha row veg ry-akin agh un thie fadaneagh heose er cronk as bayr coon
gollrish cassan cairt cheet neose dys y voorey. Va traie chlaghagh ayn.

Haink y B.B.C. nyn guaiyl reesht aynshen son dy heet stiagh marin dys
Purtree. Ren Odd coagyrey pohtt mooar dy anvroie dooin ooilley, as ren shoh
Iesh arran, caashey as caffee, jannoo shin ooilley magh.

Haink daa ghuilley beg dys y traie as dyllee ad orrin dy heet dy gheddyn ad
as ren shin shen. Veagh ad mysh jeih blein d'eash. Haink ad dy chur shilley
er y lhong ain as dy chur cuirrey dooin voish yn ard 'er ynsee jeh'n scoill
oc dy heet maroo lesh shilley er y scoill, as ren shin neesht.

Va ennym yn 'er ynsee Alan Mac Domhnaill as v'eh fuirraghtyn rhym heose er y
vayr coon 'sy ghleashtan echey. Hie mee marish harrish ny cruink sheese coan
ennagh, shaghey moaneeyn as fy-jerrey raink shin y scoill veg.

Hooar mee my yinnair aynshen marish ny paitchyn as lurg jinnair ghow ny
paitchyn daa arrane Albinagh ass y Ghaelg oc, nane jeu enmyssit "Ellan Ny
Keoh" yn far-ennym t'oc er Ellan Skianagh, raad ta ram keoh as fliaghey
kinjagh ayn. Hug Alan dou daa phabyr niaght beg enmyssit "Cruisgean",
pabyryn Gaelgagh ta goll er clou ayns Ellan Ooist y Twoaie.

Tra raink mee y traie reesht va cheinjean foaddit ec y V.B.C. as v'ad
freeghey pronnagyn. Beign da va accrys mooar orroo son v'ad gee pronnagyn
dhoo, Iostit ec yn aile.

Va shin daa oor anmagh roshtyn Purtree. Tra hie shin stiagh 'sy phurt hene
haink baatey magh ass as dooinney aynjee as fillee beg er, cloie er y Phiob
vooar. Son shickrys cha row agh un carr by chooie da dy chloie dooin --
"Harrish y Cheayn dys Ellan Skianagh."

Va'n emshir feer fliugh ayns Purtree myr t'ee dy mennick as va shin bunnys
baiht ec y fiiaghey, agh foast er y cheiy va ram sleih fuirraghtyn rooin,
fliaghey ny dyn.

Va'n cliaghtey ain dy feddyn thie oast beg jesh dy iu ayn as dy loayrt rish
ny h- ellanee, as, cur my ner, hoal aynshid faggys da'n lhong ain va'n thie
oast kiart. Scruit er yn oastrick va ny fockleyn shoh, "Tigh Osda a'
Chidhe", ennym so-hoiggal da Manninagh as Gaelg echey!

Shimmey yn oie vie va ceaut ain cheusthie jeh. Ta sleih ayn as t'ad gra dy
vel ny h-Albinee peajeogagh agh she breag t'ayn. Hooar mish feoiltys mooar
voue.

Ec y traa shoh va shinyn, yn skimmee tannaghtyn ayns thie aaght beg as va
Gaelg ec ooilley'n sleih va gobbragh ayn. Va jees ayn voish Ellan ny
h-Earragh as jees elley voish Ooist as troor voish Ellan Skianagh ee hene.

Va 'nane jeh ny Skianee ny 'neen aeg as folt ruy eck as coraa ny h-ainleyn
eck tra v'ee goaill arrane. V'ee ny kiaulleyder ayns Sheshaght Chiaullee
Phurtree, ta shen y cheshaght chiaullee Ghaelgagh, ard-ghooagh t'ee er feiy
ny cruinney y cheshaght shid. Hooar mee tape voee lesh arraneyn ny h-Ellanyn
er, ooilley ass y "Ghaidlig" son shickyrys.

Cheau shin un oie marish y skimmee jeh bastey enmyssit "Goosander". V'ee ny
baatey syns Lhuingys Chaggee Choonee Ghoal as v'ee powal meeryn da
fovooiraneyn. Va ny deiney shoh ooilley nyn Albinee as nyn gheiney feer
chreoi erskyn insh agh ooilley feer choar, myr ta. Ren ad cuirrey shin son
dy yannoo co-chloie joostey moghrey laa er giyn.

Haink shin nyn quaiyl er y cheiy. Va daa vaatey beg ayn, yn derrey yeh jeant
ass foiee as yn jeh elley ass glonney frauaigagh. Va ny baatyn lhiemmey
mygeayrt er yn ushtey myr daa rannag! Hilg shin cooiney as ren shinyn coayl
as hooar shin y baatey jeant jeh glonney frauaigagh.

Va jees j'in gymmyrt as fer ennagh ny hassoo ayns toshiaght y vaatey as
skeab 'sy Iaue echey. Eisht ren shin gymmyrt dy tappee noi y cheilley as
"polt" -- haink y skeab er my chione hene as vrish y skeab (cha row my
chione ro vie edyr!).

Ghow y skimmee elley greim er y vastey beg ain as hie ee beeal fo. Agh y nah
cheayrt hooar shinyn y baatey share as hooar shin y varriaght as va laue yn
eaghtyr ainyn.

V'eh son dy ve yn share ass tree -- seose lesh y cooiney as neose reesht.
Shee bannee mee, chaill shin reesht! Ansherbee, va boggey er ny h-ellanee dy
akin shin!

Ta shiu ooilley er chlashtyn mychione Feeagh Odin goll beeal fo 'sy Cheyllys
eddyr Ellan Skianagh as Raasay.

She munlaa v'ayn as va'n B.B.C. geearree dy yannoo fillym elley jeh Feeagh
Odin. Cha row yn cheayn feer gharroo edyr as cha row agh shey jeh'n skimmee
aynjee ec y traa, er y fa shen v'ee red beg eddrym.

Ren clabbin teaymagh dy gheay bwoalley y shiaull, as v'ee harrish 'syn
ushtey, beeal fo. Ren ooilley'n chullee floadey ersooyl er y tidey. Ghow eh
daa oor dy howal y lhong hene er ash dys Purtree as tree laghyn elley dy
chymsaghey y jeeyl va jeant ec y chlabbin shen.

Beign dooin pumpal magh yn ushtey v'aynjee as ren shen goaill shin dys jees
er y chlagh 'sy voghrey as hie shin dy lhie feer skee y moghrey shen. Va
baatyn-eeastee cooney lhien 'sy chooish cur lhieu stoo stiagh, buird lout,
kishtaghyn, maidjyn raue as lhied.

Ansherbee, ta ooilley mie ta jannoo jerrey dy mie, myr ta shin gra, as
fy-yerrey haink y laa trimshey dy hiaulley reesht as d'aagail ooilley nyn
gaarjyn noa er yn ellan aalin shen. Er my hon hene va lane trimshey orrym as
jeir ny ghaa ayns my hooillyn fakin Ellan Ny Keoh skellal roish magh ass
shilley.

Cha row monney ry-akin er y jurnaa dys Chibbyr Woirrey ayns Ellan Muileagh.
Cha vaik shin veg agh y cheayn as y speyr. Nish v'eh yn feedoo laa Mean
Souree.

Tra hie shin stiagh 'sy phurt ec Chibbyr Woirrey cha row eie erbee ec peiagh
erbee craad dy feddyn ny moaralyn ain. Va shin gymmyrt mygeayrt rish leih
oor fuirraghtyn er ny baatey eeastee dy ghleayshaghey as dy arraghey son dy
chur reamys dooinyn.

Cha dug shin shilley er agh un boayl ayns Ellan Muileagh. Va shen thie mooar
y chiarn hallooin Sostynagh. She thie stoamey t'ayn agh t'eh goll sheese ny
lhargagh. Va palchey dy ee as dy iu aynshen as eisht hie shin son skeet
mygeayrt y steayd. Cha nel mee shickyr quoid d'acyryn t'ayn agh t'eh feer
feer vooar, ro vooar dy ve lesh daa phersoon.

Dy dooghyssagh hooar shin thie oast dooin hene reesht as ayns Chibbyr
Woirrey v'eh enmyssit y "Mishnish". Smooinee mee hoshiaght dy row y keeayl
jeh 'me now' agh dinsh fer ennagh dou bun yn ennym. She shenn Loghlinish eh
son "kemmyrk feeaih" as ta boayl enmyssit 'Mishnish' er cheu hwoaie ny
h-ellan.

Va'n nah phurt Yn Oban. Daa oor magh ass Chibbyr Woirrey haink y fliaghey
teaumey neose orrin. V'eh doillee dy chadley er boayrd nyn lhong er y fa
nagh row monney reamys ayn as myrgeddin cha row shin lowit dy yannoo ymmyd
jeh nyn boagaghyn cadlee choud's va shin er y cheayn.

'Sy voghrey va shin shiaulley dy mie as va Odd gaarlaghey anjeeal dooin as
jeih oohyn echey ayns panney mooar. Eisht gyn raaue erbee dyllee Edard.

"Neose lesh y shiaull dy tappee" as huitt y shiaull, teaddyn as ooilley
neose er Odd, as haink jiarg-chorree er. V'eh lheimmey seose as neose gwee
mollaghtyn as cheau eh ny h-oohyn harrish boayrd as adsyn floateil ersooyl
er y tidey as ooilley ny guillyn accryssagh jeeaghyn orroo as nyn gib
foshlit. Ah well, cha row yn arran as caashey ro olk!

Raink shin Yn Oban as shinyn fliugh reesht! Cha row monney goll er jannoo
tra rosh shin y phurt. Ta bun yn 'ockle 'Oban' -- 'Purt' 'sy Ghaelg ainyn.
Er slystyn y valley ta cowraghyn as "Failte do'n Obainn" scruit orroo.

Laa ny vairagh va shin jerkal rish sleih voish Mannin cheet dy nyn oltaghey.
Va shin jerkal myrgeddin oltaghey y gheddyn voish Cooinseil Ynnydagh Ellan
Boaid as Oirr Ny Gaeil. Va shin jeeaghyn roin dy gheddyn shilley jeh caarjyn
voish yn ellan ain hene erreish da ymmodee shiaghteeyn ersooyl voee.

Hooar shin oltaghey mie er bashtal agh cha ren eh cheet gy kione dy tappee.
Haink dy chooilley pheiagh er ash dys Feeagh Odin as adsyn ooilley lane dy
yough. Cha row fer sloo na tree feed persoon er boayrd urree, cosh ry
cholbey, lieckan ry lieckan as thoyn ry hoyn!

Ec tree er y chlag 'sy voghtey haink ny meoiryn shee. Smooinnee shin dy row
y choheshaght ec kione! Cha row! Haink ny meoiryn shee er boayrd urree,
gymmyrkey kishtey dy yough as boteil dy ushtey bea! Cha naik mee rieau y
lhied roie!

Tra va'n choheshaght ec kione, ghow meoiryn shee Yn Oban dy chooilley
pheiagh dy valley ayns car y phryssoon oc! Va'n car goll slewal mygeayrt ny
corneilyn, ny queeyllyn echey screeaghey er y raad, y sollys gorrym er y
chlea falleayssagh as y sireen gullal myr dy row ad geiyrt er kimmee er y
raad. Cre'n choheshaght v'ayn as cre ny meoiryn shee t'ad shid 'syn Oban!

Laa ny vairagh cha row monney ry-yannoo, Hie shin lesh shilley er Ooig
Fingal ayns Ellan Staffa as hie y baatey beg ain stiagh 'syn ooig. Shilley
braew v'eh dy ve shickyr.

Laa ny vairagh va shin fo raad reesht lesh Ellan Eeley as erreish da laa
liauyr dree as oie liauyr gyn monney goll er va shin cheet stiagh ayns Purt
Yn Ellan, ny 'Port Ellan' myr ta'd gra rish 'sy Vaarle.

Woaill shin y cheiy as ren shin scoltey kione y dragan. Hug Eddie yn oardagh
kiart "Cum Ushtey" agh cha ren shin cooilleeney dy mie yn oardagh echey as
ren shin bwoalley y cheiy dy trome.

Haink ny paitchyn voish y scoill dy ghoaill arrane er nyn son as ren ad
kiaulley ass y Ghaelg "Birlinn Ghoraidh Crobhain" ta shen 'sy Ghaelg
Vanninagh "Birling Ghorree Chrovan", arrane ta ry-chlashtyn nish dy mennick
ayns Mannin er dyn' traa ren Doolish y Karagher eh y hyndaa gys Gaelg
Vanninagh. Ta'n arrane shen feer villish as aalin as lane Gaelgagh.

Ta Gorree Crovan hene, keayrt dy row Ree Vannin, oanluckit ayns Ellan Eeley
as ta cummaltee Eeley goaill moyrn vooar ass shen. T'eh er ny oanluckey fo
clagh vooar ayns jiass yn ellan, cha nee feer foddey ersooyl voish Purt yn
Ellan.

Er y raad coon voish Purt Yn Ellan gys Bowe Mooar va'n thie aaght ain
ry-gheddyn faggys da Machrie, ny "Machaire" myr ta feallagh Eeley gra rish.
'Sy voayl shen ta magher-golf feer ard-ghooagh as doillee.

Hie shin shaghey moaneeyn mooarey. Cha naik mee rieau wheesh dy voain. Va
mooarane smoo ayn na moain erbee ren mee rieau fakin ayns Mannin. Va'n voain
shoh bunnys ooilley cour ymmyd thieyn sheelee Eeley.

T'ad jannoo ymmyd jeh'n voain son dy chur bree as blass da'n ushtey bea. Ta
ymmodee thieyn sheelee ayns Eeley as hug shin shilley er jees jeu, ec Bowe
Mooar as Laphroaig, raad va mooarane sambil nastee currit dooin!

Faggys da'n Ellan Eeley v'eh reaghit dooin dy veeiteil rish y fovooirane
H.M.S. Odin. Hie shin magh 'sy vaie fo hiaull agh va kay agglagh ayn as cha
row monney ry-akin mygeayrt y moom.

Mysh tree meeillaghyn voish y phurt haink shin magh ass y chay as honnick
shin, myr muc varrey vooar, y fovooirane hene. Chiangle shin rish cheu y
fovooirane as ghrapp shin er boayrd urree raad dee shin as diu shin marish y
chaptan as y skimmee echey.

Va shin fuirraghtyn rish yn etlan cassee b'lesh y V.B.C. agh kyndagh rish y
kay v'ayn cha dod eh girree 'syn aer. Agh lurg oor haink yn etlan cassee.
Hie eh mygeayrt y mysh y fovooirane goaill filmyn er son chellveeish B.B.C.
Er ash ayns Purt Yn Ellan va ceilidh goll er cummal ayns Thie Oast Machrie.
Hug eh yindys mooar orrin tra haink stiagh tree as daeed shiaulteyryn
fovooirane voish H.M.S. Odin. Va oie yindyssagh elley ain, lesh kiaull,
daunseyn as piobberaght.

Va shinyn coamrit ayns eaddagh Loghlinnagh agh, ec kione ny h'oie va shin
ooilley coamrit myr shiaulteyr ny lhuingys Chaggee Reeoil as adsyn ooilley
myr shenn Loghlinnee. Ta eaddagh shiaulteyragh aym foast hooar mee yn oie
shen!

Va trimshey orrym reesht faagail Ellan Eeley er y fa dy row ee yn ellan
jerrinagh va shin son cur shilley er. Lurg Purt Pherick veagh shin jannoo
lesh Purt ny h-Inshey as Mannin.

Tra daag shin Port Yn Ellan va paitchyn ayn reesht son dy chur "slane lhieu"
dooin liorish arrane agh she "Ellan Vannin ass y Vaarle ghow ad dooin.
Smooinee mee dy row eh kenjal jeu dy ynsaghey yn arrane shen dooin. Ghow
shinyn arrane maroo neesht.

Hrog y gheay er yn oie as va mish mee hene y stiureyder. Yeeagh mee er my
chooyl as va aggle mooar orrym fakin tonnyn mooarey, tree keayrtyn ny
s'yrjey na Feeagh Odin geiyrt orrin. Ghow shin tonn vooar harrish cheu ny
lhong ren bwoalley y skimmee ooilley er ny thoynyn oc. Raink shin Port
Pherick ec kiare er y chlag as va shin shiaght ooryn ro lheah.

Va tree ny kiare baatyn Manninagh 'sy phurt veg. Haink ad nyn guaiyl son dy
hiaulley back dys Mannin marin. Hie Richard as mee hene er boayrd baatey
enmyssit Gypsy, as ghow shin oohyn as bagoon marish y mainshtyr Alan
Boucher. Lurg anjeeal chaddil shin dy mie ayns ny skellooyn cadlee jesh
v'ayn.

Shey ooryn ny s'anmey haink cooinseilagh y valley hooin as dooyrt eh, "C'red
ta shiuish jannoo aynshoh hannah? Immee-jee magh as tar-jee stiagh reesht!"

Well, lurg oie gharroo gyn monney cadley ain, hie y cooinseilagh son amylt
'syn aarkey bunnys! Agh va'n B.B.C. Iaccal shin dy gholl magh reesht, as myr
shen, ren shin. Beign dooin goll.

Tra va shin ayns y vaie honnick shin y baatey Manninagh Ben my Chree, cheet
voish Ard Trossan dy Ghoolish. Tra honnick ad Feeagh Odin hyndaa ad y coorse
oc dy heet ny sniessey dooin as heid ad y sireen oc.

Haink ooilley ny troailtee gys y cheu hoshtal dy akin shin as myr shen va
skew agglagh er y Ven hene gys e cheu hoshtal. Fy yerrey, hie y Ven er e
coorse lesh Doolish.

Tra daag shin y phurt son y nah cheayrt cha row peiagh erbee elley ayn agh
tra haink shin er ash reesht va ny smoo na thousane dy leih ayn as bann
kiaullee as piobberaght neesht.

Ec y traa shoh cha row agh cubbyl dy laa scarrey shinyn voish nyn dhieyn,
mraane as paitchyn. Va'n chooid smoo j'in poost. Va trimshey orrin myrgeddin
dy row y marrinys bunnys ec kione. Son shen as ooilley va shin imneagh dy
roshtyn dy valley Myr shen va'n skimmee gaase red beg neufeagh.

Er y fa shen hug "Robin y Bobbin" lhongey vooar dooin ayns Thie Phurt
Pherick, thie aaght stoamey, ard, heose er cronk faggys da'n valley. She
sorch dy hibber jerrinagh v'ayn da'n skimmee. Agh traa anveagh v'eh. Va
caarjyn jeant ain car y varrinys as caarjyn mastey'n skimmee neesht.

Tra ghow shin toshiaght er y varrinys cha row agh beggan fys ain er y vaatey
ny red erbee elley bentyn rish y treealys.

Er lhiam pene dy row startey mie jeant ain shiaulley y vaatey as foddee eer
ny smoo scanshoil, cur Ellan Vannin er e toshiaght as soilshaghey magh
Feailley Thousane Bleeaney yn reiltys ain.

Myr screeu mee heose 'sy skeeal shoh va mish yn un oltey ynrican jeh'n
skimmee as Gaelg Vanninagh echey as myrgeddin cha nel mee agh my studeyr
j'ee.

Agh raad erbee dy jagh shin dinsh mee da'n sleih ooilley ny v'aym mychione y
Ghaelg Vanninagh as y cultoor er lheh t'ainyn ayns Mannin, er lheh ayns
sheeay ny h-Albey. Va foddey smoo caarjyn jeant ayms mastey ny Gaelgeyryn na
peiagh erbee elley. Gyn ourys t'ad ny braaraghyn ain.

Ansherbee! ta mee rouailley er shaghryn veih'n skeeal. Shen yn aght lesh ny
Manninee. Dy gholl er ash da'n chibber jerrinagh dimraa mee heose -- va
palchey dy ee as dy iu ayn, feill vart, praasyn, arran, caashey, berreen,
jough-cheyl, lhune, feeyn, ushtey bea, as lurg shibber va shin red beg
scooyrit.

Va Robin ny hoie 'sy chaair ec kione y voayrd. Ghow kiare jin greim er as
hrog shin eh dy ard er nyn skyn, magh ass y dorrys lesh as cheau shin eh
lesh skeoll mooar stiagh 'sy phoyll faarkee. Eisht deiyr shinyn ersyn as
shinyn coamrit as ny goaldee blakey orrin lesh nyn meill foshlit.

Haink y reireyder chelleeragh as v'eh garaghtee agh cha nee rish foddey.
Ghow jees jeh ny guillyn ain greim er as ren ad roish, faagail ayns laue
Arne muinneel e chooat! By liooar she dooin as va shen jerrey yn annymoilid.

Laa ny yeih, 'sy voghrey, ren shin glenney y vaatey. 'Syn astyr beign dooin
cliaghtey eh cheet stiagh er y traie. Nagh beagh ooilley Mannin jeeaghyn
orrin cheet stiagh ayns Purt ny h-Inshey?

She startey red beg doillee eh, agh lurg tree ooryn dy chliaghtey v'eh jeant
ain mie dy liooar. Ren shin ymmyd jeh keayrtee er y chooylaghan as adsyn
lhiggey er dy row ad Aspick Vannin as y Kianoort.

Daag shin Purt Pherick ec tree er y chlag 'sy voghrey. Shey ooryn ny
s'anmey, ec nuy er y chlag, hooar shin Ellan Vannin ayns reayrtys. Va'n
ghrian soilshean as va'n ellan ain hene jeeaghyn dy mie dooin lurg lhied y
traa liauyr ersooyl voee.

Lurg tammylt beg haink magh ass Purt ny h-Inshey shiartanse dy baatyn beggey
as er boayrd nane jeu va Juan Moss voish Radio Vannin son dy loayrt rish
Robin as Edard.

Eisht honnick shin y lhong chaggee reeiol H.M.S. Mohawk as eisht, tra va
shin shiaulley dy mie va etlan cassee jeeragh er nyn skyn.

B'lesh Lhuingys Chaggee Reeoil Norlann eh. V'eh jannoo rouyr geay lesh yn
rotor echey as y gheay shoh blestal neose orrin as ren y gheay bunnys
lhieggey Feeagh Odin as beign dooin goaill neose y shiaull.

Haghyr shoh kiare keayrtyn as va David Eames craa y doarn echey hug yn etlan
cassee as v'eh gwee mollaghtyn mynney er y skimmee jeh. Hooar ad y
chaghteraght as hie ad ersooyl.

Ec kerroo dys shey er y chlag 'syn astyr va shin faggys da'n traie mastey
ymmodee baatyn beggey. Va ram sleih erskyn insh er y traie as er y chashtal
as y boalley marrey as y kione thallooin neesht. Va Purt ny h-Inshey er croo
lesh sleih as va mooarane feiyr ayn.

Mysh kerroo meeilley voish y traie ghow shin neose y shiaull as hug ny
maidjyn raue 'syn ushtey.

"Nish my ghuilleyn vie," as Edard y Kaighin "Ymmyrt-jee dy mie er nonney
neeym brebbal ny thoynyn eu!" . . .

Cha nod shiaulteyr erbee goll harrish fockle chaptan echey myr shen ren shin
nyn gooid share as woaill shin y traie kiart ec shey er y chlag.

Lheim jees jeh'n skimmee ain stiagh 'syn ushtey as ny akeryn oc as hug ad
stiagh 'sy gheinnagh ad. Eisht lheim y chooid elley j'in stiagh 'sy tidey as
hooyl shin seose y traie cooidjagh. Va shin dy valley!
Tra raink shin yn Aspick, y Kianoort as e ven doaltattym va sleih ec dy
chooilley voayl as shamragyn goll "click" ooilley mygeayrt ain. By haittin
lhiam cosney er ash da'n vaatey son dy ymmyrt seose y phurt hene gys Thie
Liauyr ny Loghlinee as ny mraane as paitchyn ain fieau orrin aynshid.

Hannee shin aynshen rish tammylt beg agh va shin ooilley imneagh dy gholl
thie as, er aght erbee, va marrinys Feeagh Odin ec kione.

Fy-yerrey, she jurnaa mie v'eh voish yn immeeaght ain gys y jerrey. Va ram
caarjyn jeant ec yn skimmee ayns ymmodee buill. Cha row monney co-streeu
mastey'n skimmee as cha row builley bwoailt as cha row agh kuse veg dy
arganeys ayn car ooilley'n traa as shoh ayns baatey beg as shey dooinney
jeig er boayrd jingit cooidjagh rish traa liauyr.

Va traaghyn mie as traaghyn sie ain. Son chooid smoo jeh'n traa v'eh feayr
as fliugh agh yinnin hene y marrinys reesht. Dynsee shin ooilley ymmodee
reddyn mychione y keayn, yn emshir as ny Loghlinee hene. Mychione oc shid
cha noddym gra agh dy row ad nyn gheiney creoi agglagh.

As ta shen jerrey yn skeeal. Ta treisht orrym dy vel shiu er n'ghoaill
soylley jeh.

SHORYS Y CRAYL.

Mean Fouyir 1980

Diuish ta Gynsaghey y Ghaelg

Er hoh diuish skeeal beg mychione turrys veih Purt ny h'Inshey gys Eary
Cushlin (as er-ash). Ny turrysee v'ayn -- my vraar, as mee-hene ayns van
faagail Ballawattleworth (Purt ny h'Inshey) Jeheiney Caisht (gagh vlein
eddyr 1933 1935). Hie shin sheese gys Purt ny h'Inshey hene, gys Shapp Mnr.
Cashin. Va Caesar aarloo, ghow eh stiagh sy van ry-lhiattee my vraar va
gimman, as mish red ennagh eddyr soie as lhie cooyl ocsyn -- er sac ennagh
s'joghey -- (dy lickly).

Ersooyl lhein eisht son Eary Cushlin, agh fuirree ort, er y raad va Caesar
loayrt mychione dy chooilley voayl as dy chooilley nhee.

Goll shaghey'n Raggatt, vel fys euish dy vel "Luss y Steep" gaase heese sy
vagher foin? Va'n shenn sleih jannoo ymmyd jeh son "rennet cour caashey y
yannoo."

Goll trooid Balley Beg Pherrick! "Ren shiu rieau clashtyn jeh Paie va baghey
ayns shoh?" Vrie Caesar jin. "Va cliaghtey eck gra 'MEE HENE, CHA NEL MEE
GRA MONNEY', as cha row fea er y chengey eck feiy'n laa, as foddee fud ny
h'oie neesht."

"Jeeagh er y vagher shen!" as Caesar, "va kiare magheryn 'sy vagher shen tra
va mee my ghuilley aeg; ta foast cowrey ny jees jeh ny shenn chleighee. Ta
shoh 'Guadan', ny abbyr rhym 'Gordon'," as Caesar, va lane nagh yiarragh
shin (my vraar as mee hene) 'Gordon', agh, myr v'eh dy kinjagh gra, ta'n
blass yn red smoo sy chengey.

Nish ta shin goll shaghey 'Raby'. "Cha nel Quirk Raby jeh'n kynney euish."
Shaghey caf b'lesh Ratlee Karran as e lught-thie, sheese y raad -- as braew
ughtagh t'eh dy jarroo. "Shoh Bayr Y Pashadeyr. Yes, Quilliam the Potter."

Nish ta shin drappal seose (she'n van va drappal), va'n greie g'accan as ny
keayrtyn sprettal red beg, agh fy-yerrey, hooar shin shilley jeh
Ballachrink, as va shen jerrey'n 'drappadeyraght' rish tammylt.

"Ta Delby fo'n raad feer vie da oarn," as Caesar, "agh ta'n ooir hene
shirrey 'Trome- Lhiassaghey' - she thalloo joogh t'ayn dy jarroo."

Ta cooinaghtyn as skeealyn taaley magh ass beeal Caesar gyn scuirr. Ren shin
scuirr rish tammylt, faggys da kione y vayr lesh y Lhag Ghelby. She reayrt
feer aalin ta ry-gheddyn ayns shoh. Yeeagh Caesar er y cheer mygeayrt, as
myr v'eh jeeaghyn er ny groink, as nyn ging fud ny bodjalyn beggey va
gleashagh dy litcheragh harrysdoo. "Aalid Feie," as Caesar -- "Yes, Wild
Beauty." - Va cliaghtey ec Caesar Baarle y chur er y Ghaelg, as cha nyrrys,
nagh row eh gobbraghey fud ny skibbyltee boghtey car ny tourey rish
bleeantyn er vleeantyn. Va Caesar goaill joaree ayns birlin ass Phurt ny
h'Inshey; ny keayrtyn er turrys eeastee, ny turrys-fo hiauill gys Phurt
Chiarn as er ash gys Phurt ny h'Inshey.

Nish er ash da nyn durrys; (Craad va shin?). She, faggys da Bayr y Lhag.
"Ta'n Niarbyl bunnys ny h'ellan jiu," as Caesar. "Eaisht rhym! ny jean
jarrooid y blass kiart er 'Niarbyl!' - 'Nyerr a bul'."

Ersooyl lhein reeshtagh! "Ta lane sooill-vie ry-gheddyn ass reayrt y lhag
heese ayns shen. Va ram obbyr goll er sy vagheryn veggey v'ayn heese ayns
shen, tra va mee aeg," as Ceasar.

Bee lane fys eu dy nee garroo y bayr ta jannoo lesh Eary Cushlin ec y traa
t'ayn, agh myr garroo as t'eh nish, wheesh shen ny s'girroo v'eh ec y traa
shen. Cha row eh ro olk da my vraar as Caesar, agh "dum" pene, va mee bunnys
marroo, tilgit noon as noal, huggey as veih. kiart goll-rish "Eoineen sy
Chishtey" (D.F.C.). Va my chione lieh-brisht noi mullagh y van, as my
"deriere', bunnys goll trooid laare y van, ny yeih shen. Va shoh goll er son
ooryn (ayns my smooinaght's hene ansherbee). Fy-yerrey, tamain (ta shin) er
roshtyn Thie Eary Cushlin. Magh ass y van lhein, lurg da ve er ash ayns
cheer ny bioee reesht, nyn lurgaghyn gleashagh myr dy beagh as lhein hene
reesht ersooyl lhein lesh Lhag ny Keeilley. Gyn ourys, cha dooar shin sheese
dys y cheeill hene, agh cha row shin feer foddey jeh.

J.T.L. QUIRK

Geaishtagh Rish Shenn Sleih

Va mee ruggit ayns thie earoo 12, Straid ny Keilley, Phurt ny h'Inshey 'sy
vee mean fouyir, as yn laa s'jerree neesht. Tra va mee red gollrish mee ny
jees dy eash, haink my vummig dy ve feer ching. Ghow my warree, as kuse dy
nauntyn mish fo nyn gurrym, as va shoh toshiaght my ynsagh ny Gaelgey.
S'feer eh dy jarroo, nagh dooar mee agh feer veggan as cha duirree agh feer
veggan ayns my chooinaght's, agh ny s'anmey, tra va'n lught-thie ain cheet
er ash dys yn ellan son nyn laghyn seyrey dy chooilley hourey, hooar mee
tooilley Gaelg ass beeal my warree, foastagh, cha row agh beggan va goit
stiagh ayns my chione aeg as bolvaneagh, ny yeih, cha ren mee rieau jarrood
red erbee gollrish -- "Craad t'ou goll? Goll dy scoill." Dooyrt my vummig
rhym dy row Yn Padjer Y Chiarn ayms ass y Ghaelg, foddey roish va'n lheid
aym ass y Vaarle.

Va braar aym, as ta foast shuyr aym, as ec y traa shoh my skeeal; ta shen dy
'ra ec mean y chied chaggey (1916?) hie yn lught-thie ain tessan yn aarkey
dys Seaforth (Gladstone Road), agh va dy chooilley laghyn seyrey-souree
ceaut ain er yn ellan ayns thie my warree (lhiass vummag my vummag). Va'n
thie shoh er chione yn shooylaghan. She "Athol House" va'n ennym er. Er
laghyn braewn veagh nyn lught thie mooie er y cheer as reddyn elley myr
shen, agh tra va drogh emshyr ayn, va shin sthie, va shen yn traa va my
warree cur orrym Gaelg y ynsaghey. Cha ren mee coontey monney jeh'n lheid ec
y traa shen, agh nish, tra ta mee goaill baght jeh ny laghyn shen, ta my
wooise sheeney magh har ny laghyn as bleeantyn ta er n'oll shaghey, myr smoo
ta mee smooinaghtyn orroo, wheesht shen smoo ta my wooise gaase as
bishaghey.

Lhig dooin har-lheim y yannoo; foddee dys y vlein 1920. Laa dy row, va mee
shooyl er y shooyllaghan Phurt ny h'Inshey, as hie mee shaghey Yn "Weather
Glass", cha dug mee monney geil da'n shenn sleih va loayrt eddyr oc hene,
derrey cheayll mee my ennym hene, as fer ennagh gra, "Bee yn 'er shen Oe Da
John Quirk The Guide." Cha ren mee toiggal agh fockle ny jees v'ad gra, agh
foastagh, va ny focklyn v'oc sheean cooie dy liooar dooys. Smooinee mee rhym
pene, t'ad loayrt my my-chione agh va mee er chee goll roym reesht D'yllee
magh fer jeu er-ard, "Come here guilley beg." Hie mee lesh y vink, as hass
mee fenish oc. V'ad ooilley jeeaghyn orrym, as kuse jeu mong orrym red beg.
Fy-yerrey, haink sorch dy heeab ass fer ennagh, as dooyrt eh, "Nish ta enney
ayd er." Bee lane 'ys eu nagh vel shoh agh cheb er yn loayrtys v'oc, agh myr
ta mee screeu shoh nish, ta caslys aym ayns my far-hilley's jeh'n sleih shen
nyn soie er y vink shen. Ga nagh row Gaelg dy liooar aym ec y traa shen
adsyn y hoiggal, ta mee lane shickyr dy row yn cheb shoh, feer goll-rish bun
y chooish v'oc.

Tammylt ny yeih shoh, va mee roie er sorch dy lhiass-chassan jeant dy
darragyn mooarey -- v'ad shoh sneimit rish boalley yn stashoon -- huitt mee
stiagh sy phurt hene cha d'od mee snaue, agh va dooinney ennagh (er lhiam dy
row "Skibbyltagh" v'ayn) cheet my chooyl. Va aigney birragh echey shoh, heen
eh magh e vadjey shooyl, as ghow eh greim orrym lesh skorg y vadjey. Hooar
eh mee ass yn ushtey, foddee roish my jagh mee fo son yn trass keayrt,
ansherbee, ta mee lane shickyr dy ren eshyn mish y hauail. Tra va mee goit
magh ass, cha dooyrt mee veg, agh ersooyl lhiam er aght lhiass-etlagh derrey
rosh mee thie my warree. Myr va mee roie, va dubbyn beggey dy ushtey lhiggit
er y ghrunt, honnick mee ad shoh, agh cha dug mee monney geil daue, agh roie
er, as er reeshtagh.
Hie mee stiagh sy thie, as hass mee fenish my warree hene; cha dooyrt mee
veg, as rish tammylt beg, cha dooyrt ish veg noadyr. Fy-yerrey, dooyrt ee
ass y Ghaelg, "Voght villish veen she baiht t'ou." Ta foast cooiniaghtyn
feer vie aym er y laa shen. Va shen y chied Ghaelg caidjyn cheayll mee, as
lane toiggal aym urree.

S'cooin lhiam dy mie raaghyn d'ooar mee as beeal my warree, as shoh sampleyr
jeu: "Cannys ta shiu? Lane vie gurra mie eu! Cannys ta shiu-hene (said as
Cannys teshooeen) and note no intrusive 'D'. Braew braew. Cannys ta shiu
hene ?-- ta laa mie ayn jiu!"

Kiart dy liooar, cha nel shen agh feer veggan, reeshtagh ta mee gra, she
toshiaght v'ayn. Cooinee jee er yn arrane ta gra, "Ta red beg ny share na
follym, ass red beg hig red mooar a.r.e."

Nish by vie lhiam irree ass ny laghyn shen, as screeu sheese kuse dy raaghyn
d'ooar mee eddyr ny bleeantyn 1931-1943. D'aag mee yn Scoill Ree Illiam, as
va mee gobbraghey er y thalloo, my vraar, my huyr, as mee-hene. Va
Ballawattleworth ain er-mayl (1927-1937), as va shoh (ny shen) y traa ghow
yn troor jin toshiaght er ynsaghey y Ghaelg. Hie shin gys vrastyl Phurt ny
h'Inshey ayns yn chamyr-oik Vainshtyr Y Phurt, bunnys jeeragh er y Thie-Oast
Peveril va fo churrym Corny Kaye. Va "Captan Kinla" sorch dy 'urriman, agh
va Mnr. Caesar Cashin cummal y vrastyl hene. Va cliaghtey ain lhaih ass y
Lioar Casherick (y Vible Casherick), goaill ayrn y pheesh. Choud's va shin
va shin lhaih va Caesar arrey y 'reayll er nyn jebyn er dy chooilley 'ockle
-- bunnys. Hie shin trooid Yn Chenn Chonnant, as Y Chonnant Noa keayrtyn er
cheayrtyn.

Erreish da red goll rish oor, as shinyn ooilley lhaih, harragh sheean quaagh
ennagh ass Caesar, as eshyn tayrn y phoib ass phoagey ennagh, thum stiagh
poagey elley shirrey foaddan, lesh osney veagh y lioar goll y ghooney. Nish
nee "Mnr. Cowlla" goaill y vrastyl lesh y lioar veg yiarg (va'n lioar
gorrym). Va Caesar geaishtagh, agh cha row monney echey dy 'ra agh ny
keayrtyn skeeal ennagh y insh.

Keayrt dy row, haink yn 'eysht shoh: Cred ta'n aght kiart dy 'ra "Laa"? Vel
"Lah" kiart ny "Lae?" Haink freggyrt dy jeeragh ass Caesar "Ta nyn neesht
kiart." Cannys ta shen?" Lhissagh e ve "Lah mie", agh Cronk yn Irree Lae.
Cha dooyrt eh "Ta lah yn aght ennymagh," as "Lae" yn aght gennidagh ayns ny
fockleyn shen, agh ayns y raa hene gyn-ys da. Ny keayrtyn harragh sheeab ass
pyagh ennagh sy vrastyl: Cre'n aght kiart dy ra --? Ta yn aght share dy ra
shen! Cannys ta shen; t'eh scruit, "S'cummey veg dooys yn aght t'eh scruit.
Shen yn aght kiart dy 'ra e."

Tammylt ny yeih shoh, va mee loayrt rish carrey Yernagh aym (ain dy jarroo,
son va enney vie ec kuse vooar jin er) enmyssit Oscar Mac Uilis (Willys )
mychione yn agh fockley magh Ghaelg va ec Caesar, as sampleyryn y choyrt da.
Va Oscar goaill stiagh dy chooilley 'heean, as bunnys caigney orroo. Lurg
tammylt, dooyrt eh, "Freayll greim er dy chooilley 'ockle t'ou er chlashtyn
veih'n dooinney shen. Ta ny sheeanyn echey feer chooie dooys t'ad kiart
eddyr Yernish as Albinish." Va Oscar feer ard-ynsit ayns Yernish as Albinish
as ec y chooid sloo tree chengeyaghyn jeig elley.

Va Garran as Float ain, as va shin goll mygeayrt Phurt ny h'Inshey creck
vainney veih thie dy hie. Va Caesar nane jeh ny "Customeyryn" smoo v'ain,
son v'e goaill y vainney ry-hoi key riojey y yannoo da'n shapp v'echey -- sy
tourey ansherbee -- Ta shoh jerrey my skeeal son y traa t'ayn.

J.T.L.Quirk

Caesar Cashin

Er hoh dhyt ny cooinaghtyn ayms jeh Caesar Cashin, S'feer eh dy jarroo dy
row Gaelg ry- ynsaghey ayns ny brastyllyn va goll er cummal tra va mee aeg
ayns Purt ny Hinshey. By chliaghtey ain son y chooid smoo lhaih ass y Lioar
Chasherick agh va caa ain dy chlashtyn rish blass Caesar hene. 'Sy vlein
1932 hie yn "Kione Doo" (my vraar Walter) as mee hene as Noreen (my huyr)
gys y vrastyl va goll er cummal ec y traa shen ayns Offish Vainshtyr ny Purt
ayns Purt ny Hinshey ayns Straid yn Attey. Hie shin stiagh as hoie shin
sheese as yeeagh mee er dagh oltey y vrastyl as va enney mie ayms er y
chooid smoo j'eu. Ny vud oc va shenn dooinney ennagh as faasaag liauyr
lheeah echey as smooinee mee rhym pene, "Cre'n fa ta'n shenn dooinney shen
shirrey Gaelg y ynsaghey as lhied yn eash ersyn?" Cha dooar mee freggyrt da
m'eysht yn oie shen agh hooar mee eh tammylt beg ny lurg. Quoi v'ayn agh
Philly Quayle, yn dooinney ooasle hene, as eshyn lum-lane dy Gaelg feer vie,
agh ghow eh yindys ersyn hene doaltattym nagh dod eh ee y lhaih er chor
erbee! Shoh dooyrt eh rhym pene un oie, "Va mee ronsaghey ayns kishtey
ennagh as hooar mee Bible Ghaelgagh, doshil mee ee as haink fys hym nagh dod
mee ee y lhaih er chor erbee as ta shen y oyr dy daink mee da'n vrastyl."
Son shickyrys cha row eh feer foddey derrey va'n dooinney ooasle lhaih y
Ghaelg dy flaaoil! Hie kuse j'in oie elley dys brastyl ayns thie ennagh
elley fo currym Philly as va ymmodee skeealyn mie ry-chlashtyn ayns shen!
Oddagh lioar ve er ny screeu mychione skeealyn Philly. Va shoh yn ennym hug
eh orrinyn dy chur er, as myr shen, bee fys euish dy row anmys mooar ain
ersyn:

Keayrt dy row vrie shin jeh myr shoh, "Kanys t'ou gra 'Go to the Devil' ayns
Gaelg. Dreggyr eh, "If you weren't a gentleman you would say 'Immee gys yn
Jouyl'." -- she shoh yn sorch dy ghooinney v'ayn.

Va Caesar Cashin gyn ourys "Ayr ny Gaelgey" ayns Purt ny Hinshey ayns ny
laghyn shen. Va Gaelg feer vie echey as Gaelg yindyssagh ry-chlashtyn ec y
vrastyl echey. Shegin dou gra, ny yei, dy row Gaelg foddey ny share
ry-chlashtyn voish yn moghey 'sy voghrey taaley ass e veeal, tra v'eh
skeeabey magh e happ as "Yn Kione Doo" as mee hene cur y bainney stiagh
dasyn.

Va ram shenn raaghyn er ny screeu sheese echeysyn as ymmodee j'eu er nyn
screeu sheese aym pene. Va ram j'eu cooinit echey voish laghyn e aegid. Ta
seaghyn mooar orrym nagh row greie-recortys ayn ayns ny laghyn shid hug
Caesar orryms as er my vraar "Kione Doo" dy screeu sheese yn sheean hene
jeh'n Ghaelg echey as cha nee yn aght screeuee ta ry-geddyn ayns Gaelg
screeuit. Er hoh diu sampleyr jeh: "Niarbyl"--"Ni-err-abul"; "Eairk" (a
horn) - "Err-uk", yiarragh eh "Two 'r's will do for English, but you need
three in Manx." Rish ymmodee bleeantyn hie 'Kione Doo' as mish, as Caesar
hene, gagh Jeheiney Chaisht, dys Eairy Cuishlin, ayns shenn "van". She
"Ford" v'ayn. Un cheayrt, tra rosh shin thie Eairy Cuishlin, ren shin shooyl
roin er y clyst. Dooyrt Caesar, "Ta shen 'Dalioora', she magher beg
'Dalioora' as magher 'Dalioora' liauyr, as ta skeeal ayn mychione ny
magheryn shen."
"Cre ta shen," vrie shin jeh. "Tammylt er dy henney va oarn cuirrit ayns ny
magheryn shen as va baar feer vie ayn. V'eh currit ayns sthookyn dy sauchey
agh un oie haink sterrym agglagh as va geay-chassee ayn as hie ny deiney
sheese dys y vagher jerkal rish folmid y 'akin agh va lane-vaar ny lhie er y
thalloo ta shin nyn hassoo er nish."

Tra va shin shooyl er ash thie va "Kione Doo" shirrey "heise" (a lift) y
chur da Caesar tra v'eh drappal harrish cleigh ennagh, agh haink sheeb ass
Caesar "Faag mee feagh -- ny jean bac orrym." S'feer eh dy row yn aigney
echey e aigney hene!

Er hoh yn skeeal s'jerree: Va Thie Lhionney ec Yn Arbyl (The Niarbyl) agh
she daa hie v'ayn as daa ven freayll ad. Va daa ayrn fo un chleah as dorrys
ec y chione twoaie as dorrys elley ec y chione jiass. Ymmodee keayrtyn va
ben ennagh gyllagh. "Trooid raad shoh Whoy -- Jough vie ayns shoh," as
harragh coraa elley, foast er ard, voish cheu elley y thie, "Trooid raad
'shoh Whoy, jough ny share ayns shoh!"

J.T.L. QUIRK

SKEEAL JEH'N CHOLLOO

Foddey 'sy yionn 'sy yughtee, va kuse dy leih cummal er y Cholloo. Va
chammah thieyn as thalloo oc, as chooid veg dy ollagh, mucyn, kuse dy
chirree kiarkyn, guoiee, tunnagyn as bunnys dy chooilley horch dy chretoor
ta ry akin er feyrm erbee.

Va'n thie share er yn ellan troggit ec dooinney aeg er-ennym Finlo Karran as
e yishag, Thobm. She thie liauyr v'ayn. Va boalley 'sy chesh vean, jannoo
daa ayrn jeh'n thie. Va Fyn as e lught-thie 'syn ayrn heose, as nyn ollagh
(daa vooa as troor sy stitt) 'syn ayrn heese.

Cha row yn ollagh shoh sthie agh 'sy gheurey. Va dorrys 'sy voalley, as daa
ghreeish jannoo sheese da'n thie ollee. Myr shen, va chiass yn ollee lhiggey
stiagh 'syn ayrn heose 'sy gheurey, as blaa feayr 'sy tourey.

Va boayl-chynney er heh ayns chesh vean yn ayrn heose. She Kione slatt
v'ayn. T'ad shoh jeant lesh dress-speeinit feeit ry-cheilley, as eisht
laagh-crayee slaait harrish, chammah cheu-mooie as cheusthie. Ta shiu er
n'akin aile ayns caardee; va'n boayll chynney shoh feer gollrish shen.

Va ooilley shoh fo'n 'ane chlea, as myr shen va'n voalley meanagh cooney
lesh trimmid y chlea er chummal. S'liooar shen mychione y thie son tammylt,
son ta skeeal aym diuish.

Cha row yn thie agh un vlein troggit tra va Thobm, jishag Finlo, baiht 'sy
Cheyllys. Ta'n skeeal shoh mychione Finlo as e ven enmyssit Aine.

Laa dy row, va Fyn er-chee goll magh ass y thie, tra honnick eh saic, as
aynjee va lheiy bwoirrin. Cha row eeagh laa ny jees dy eash. Deam eh er
Aine, as haink ee magh ass y thie.

"Shegin dooin briaght quoi s'lesh ee!" as Aine.

"Cha naik mee rieau lheiy lhied y shen roie," as Fyn, "agh t'ee gaccan lesh
paays kiart dy liooar." Va palchey dy vainney oc, as ren y lheiy giu e saie.

Vrie ad er fud ny hellan, agh cha row pyagh erbee shirrey lheiy. Cha nirrys
va Fyn as Aine fo-yindys cre voish daink ee.

Daase y lheiy dy chooie dy liooar myr ta cliaghtey ec jannoo. Fy yerrey,
haink ee dy ve ny booa.

Oie dy row haink Illiam, jishag Aine, lesh shilley orroo, as v'ad loayrt
mychione shoh as shid.

"Vel yn vooa shen foast bio?" as Illiam.

"Bio as bioyr neesht," as Fyn. "Cre hon t'ou briaght ?"

"Vel fys ayd dy nee Shee-booa t'euish?" as Illiam.

"Cha nel, edyr!" as Fyn, "as cha gredjym eh noadyr."

"She'n kiart-irrin firriney, she Shee-booa t'ayn."

"Agh t'ee mooie nish faggys da'n thie," as Illiam.

"V'ee, ansherbee, tammylt beg er dy henney," as Aine.

"Credjym shen mie dy liooar,'' as Illiam "agh ta mee bunnys shickyr nagh nee
mooie t'ee nish."

Hie yn troor jeu magh ass y thie, agh cha row shilley erbee ry-akin jee.

"Ta mee er chlashtyn my henayr loayrt mychione Shee-ollagh," as Illiam, "As
dooyrt eh nagh ren kione erbee jeu fuirraghtyn rish foddey er y thalloo shoh
wass. Ta ny shiaght bleeantyn ec kione nish, as t'ee er-ash gys e cheer
hene."

Cha dooar Fyn ny Aine shilley erbee arragh jee!

Shee er ny Fir-shee as er ny Fir-sheel-naue.

Sean Tomas Leisle O'Cuirc
Agus a Bhean-cheile!
GYNSAGHEY CHENGEY MY GHOOIE

Va mee ruggit ayns Balley Chashtal 'sy vlein 1887 as va my ayr Thomaase y
Comish ruggit cheumooie jeh Balley Sallagh 'sy vlein 1856. V'eshyn ny
Manninagh dooie as va Gaelg e ghlare veih'n chlean.
Tra va mee aeg va my ayr gobbraghey ec Knock Rushen, boayl eirinagh
cheumooie jeh'n valley as dy mennick va mee marishyn ayns shen, shooyl
mygeayrt ny magheryn. Vrie mee jeh dy kinjagh "Cur Gaelg er shoh as "Cur
Gaelg er shen", as ga dy dinsh eh ooilley dou, yiarragh eh nagh beagh eh jeh
ymmyd erbee dou ny enmyn shen y ynsaghey, agh lurg tammylt daase eh skee
ginsh y lhied dou, er yn oyr dy row mee thurneishagh as cha dug mee geill da
shen ny dooyrt eh. She shen myr v'eh eisht, dy row ny enmyn Gaelgagh aym er
yn ayrn smoo jeh ny reddyn va gaase ayns ny magheryn, as mish agh my
phonniar beg.
Dy dooghyssagh dy liooar, cha row red erbee Gaelgagh er ny ynsaghey dooin
'sy scoill. Cha dynsee shin red erbee mychione Ellan Vannin, e glare ghooie,
shennaghys ny h-Ellan ny red erbee bentyn j'ee. Ren ad ny b'are va fys ocsyn
dy jannoo nyn Hostynee miey beggey assjin, as haink eh lhieu shen y yannoo
ny keayrtyn!
Dynsee my ayr yn abyrlhit dou roish my jagh mee dy scoill ec queig bleeaney
d'eash as cha nel mee foast er n'yarrood M as N myr dynsee eh ad dou. V'ad
ebM as edN.
She shen yn aght myr va ny shenn Vanninee loayrt. Hug ad sheean ayns shoh as
ayns shen ayns focklyn ennagh raad, smooinagh oo, nagh lhisagh ad ve. Va ben
"bedn" as shenn "sheddan", dy imraa agh jees.
Cha nel cooinaghtyn erbee aym jeh Gaelg dynsee my ayr dou dy arryltagh,
begin dou briaght son dagh ooilley nhee! Va sleih elley ayn jeh'n chenn
heeloghe dy dug mee shilley orroo ny keayrtyn, as, oie dy row, tra daag mee
shenn dooinney baccagh as eshyn gynsaghey Gaelg dou, dooyrt eh, "Oie vie,
kern!" vrie mee jeh, "Kern? " Ta kern yn fockle kiart son "soldier" as
eshyn, "T'ad gra 'sidoor' nish agh cha nee kiart eh. Ta 'kern' yn fockle
kiart son 'soldier'. "Cavalry ny infantry?" vrie mee jeh. "Cha nel fys aym
er ny focklyn shen," as eshyn. "Agh adsyn t'ayn nish ayns Balley Chashtal,
adsyn as cooatyn jiargey orroo as nagh vel cabbil ocsyn."
(Va sheshaght veg dy hidooryn Sostnagh 'sy valley ec y traa shen, er aggle
dy jinnagh ny Manninee boghtey girree magh noi Sostyn Wooar!)
Daag mee yn scoill ayns Balley Chashtal roish my row mee kiare bleeaney jeig
d'eash as hoshiaght va me gobbragh ayns shapp fuinneyder as lurg blein hie
mee dy ynsagh keird yn 'uinneyder. Va keayrt (round) aym, creck arran, ayns
ny fastyryn beggey, as shimmey shenn ven ny cheerey v'ayn as Gaelg eck ny
mast ' ocsyn va mee creck arran daue, as myr shen dynsee mee mooarane
vouesyn. Yiarragh ad dy jarroo, "Cha chionneemayd dty arran Eoineen, er
lhimmey vees Gaelg ayd! "
Boallin cur shilley er thie my naim as va "Book of Manx Songs" echey, as
gagh laa yeeagh mee stiagh 'sy lioar shen. Va Baarle as Gaelg aynjee.
Va cooinaghtyn geyre aym ayns ny laghyn shen as yinnin goaill arrane lesh
ayrn jeh drane ass y lioar as eisht vriein jeh my ayr yn aght kiart dy
ockley magh ny focklyn. Shimmey'n "caggey reeoil" v'eddyr ain tra hug eh "d"
ny "b" stiagh ayns focklyn ennagh -- "Cha nee kiart shen", boallin gra, "Cha
nel 'd' ayn!". Hie eh bunnys ass e cheeal eisht as yiarragh eh "Cha s'ayms
cre'n aght t'eh scruit agh shen myr t'eh loayrit!"
She'n red cheddin v'ayn lesh "Corneil ny Baitchyn", colloon ayns Baarle as
Gaelg liorish J. J. Kring ayns "Brialtagh Ellan Vannin". Hass mish lesh yn
fockle scruit as hass my ayr lesh yn aght va Gaelg er ve loayrit rish
sheeloghyn gyn earroo! Dooyrt my yishag laa dy row, "T'ad cheet noal dys
Mannin as t'ad geabbey dy ynsagh dooin yn aght kiart dy loayrt eer chengey
ny mayrey!"
Dy jarroo ta mee smooinaghtyn dy jagh yn Gaelg voish yn olk gys yn smessey
car ny bleeantyn shen. Hooar mee lioaran ass yn Ellan tammylt er dy henney
as dimraa eh boayl ta enney aym er, as 'sy lioaran t'eh scruit dy vel yn
aght kiaragh dy 'ockley magh ennym y voayl "Pool Vaysh". Son shickyrys t'eh
scruit "Poyll Vaaish" er ny caslyssyn cheerey, agh tra va mee my lhiannoo,
goaill greim er laue my ayrey as honnick mee yn boayl shen son y chied
keayrt, dinsh my ayr dou dy row yn ennym jeh "Pul Vahsh".
She shen myr v'eh eisht dy b'egin dou gynsaghey my hengey ghooie my
lomarcan, gyn monney cooney agh voish feallagh ny ghaa feer henn, as cre'n
vondeish t'ee er ve dooys car ny bleeantyn? Cha row ee mooarane edyr, er yn
oyr dy jagh mee roym er y cheayn tra va mee ynsit dy ve my 'uinneyder. Rish
ymmodee bleeantyn va carrey Manninagh aym ayns Lerphul, raad va mee
shiaulley magh ass ayns lhongyn "Blue Funnel", guilley gollrhym pene b'ynney
lesh y chenn ghlare. Va Jamys Mac Andreas yn ennym ersyn. Tra harrin dy
valley ec kione my hurryssyn boallagh shin taggloo ayns y chenn ghlare, agh
hooar eh baase. Ny keayrtyn veagh Albinagh ny Yernagh shiaulley marym ayns
lhong ennagh as Gaelg e heer hene echey as veagh coloayrtys eddyr ain, agh,
lesh goll shaghey ny bleeantyn, daase yn Ghaelg aym annoon as ny s' annooney
as va glaraghyn elley goaill ynnyd j'ee, er yn oyr dy row mee rieau cha
jeean dy ynsaghey glaraghyn elley as va mee, keayrt dy row tra va mee aeg,
dy ynsaghey chengey ny mayrey Ellan Vannin.
LOSTEY YN LING ER NY SLEITYN

Ayns my laghyn seyrey souree 'sy vlein 1899 tra va mee my ghuilley mysh tree
bleeaney jeig d'eash, va kiare j'in mysh yn eash keddin goll mygeayrt er y
cheer faggys da Balley Chashtal. Hie shin gys thie fer elley dy gheddyn eh
dy heet marin as cha lheah as haink eh magh ass y thie hrog eh e chione 'syn
aer myr ta moddey jannoo as dooyrt eh "T'ad lostey ling er ny sleityn jiu."
(Va "Ling" yn ennym va shin jannoo ymmyd jeh son "freoagh", shenn ennym
Loghlynnagh er e hon, va foast er mayrn lurg keeadyn dy vleeantyn).
Yeeagh shin ayns yindys mooar ersyn, er yn oyr dy row fys mie ain ooilley
nagh row ad lostey ling 'sy tourey. By gummey leshyn, dooyrt eh, mannagh row
soar dy yaagh as lostey ainyn, v'eh echeysyn, hooar eshyn eh, as cha row veg
elley dy ghra! Va fys mie ain nagh row eh jeh ymmyd erbee dy arganey rishyn
as cha dooyrt shin fockle derrey haink shin ayns shilley jeh ny sleityn as
cha row jaagh erbee ry akin! Va'n aer dy slane sullyr mygeayrt ny sleityn va
nyn lhie my hwoaie j'in as va geay yiass ayn. Dinsh shin ooilley shoh dasyn
agh v'eh cha thurneishagh as muc as dooyrt eh, "Er lhiam dy vel ad lostey er
cheu elley jeh ny sleityn!"
Feiy'n laa shen as rish jeih laa elley ny yei, she'n red cheddin v'ayn.
Boayl erbee dy jagh eshyn va soar jeh'n jaagh echeysyn as shinyn gobbal dy
row eh ayn.
Va'n chooish er ny yarrood ain, as eisht, reggyryn dy hiaghteeyn ny lurg
shen haink screeuyn da'n thie echey veih Callao, Peru, veih braar shinney
nyn garrey as eshyn ny guilley mysh shiaght bleeaney d'eash, v'er lhong
shiaulley mygeayrt y theihll gynsagh yn keird echey dy ve ny hiaulteyr. V'ad
er n'aagail Hamburg lughtit lesh geayl as geayl fuinnit, as rish jeih laa
roish my rosh yn lhong Callao va'n lught er ve er aile as lostey as s'mooar
as s'doillee va'n obbyr ec ny deiney dy reayll yn aile fo lout, as shimmey
keayrtyn, as yn braar echey, smooinee ad dy b'egin daue yn lhong y hreigeil.

Nish, er hoh yn ayrn quaagh jeh my skeeal. Va ny laghyn va'n lhong er aile
ny kiart laghyn cheddin va'n braar echey ayns Balley Chashtal, Ellan Vannin,
gra dy row, ad "lostey ling er ny sleityn ".
GOLL DYS NY SLEITYN

Ayns ny laghyn moghrey va'n Agglish booiagh as arryltagh dy liooar dy goaill
r'ee hene ymmodee shenn chliaghtaghyn ass yn chenn Chredjue tra veagh adsyn
vondeishagh as ymmydoil r'ee hene. Ny cliaghtaghyn nagh row vondeishagh r'ee
ren ee e cooid share ad y gheyrey as ad y eebyrt magh ass y cheer. Ny yeih
cha dooar ooilley ny cliaghtaghyn baase kyndagh rish noidys ny Hagglish, agh
hie ad fo-halloo as va nane jeu foast er mayrn tra va mee aeg ayns Mannin,
agh er lhiam dy vel yn cliaghtey er n'gheddyn baase ayns yn jeih cheead
blein t'er n'gholl shaghey neayr's yn traa shen!
Haghyr eh, laa souree dy row, tra va mish nuy ny jeih bleeaney d'eash lurg
lhongey y vunlaa, dy row mee shassoo cheusthie jeh dorrys ny hie, er chee
goll magh dy chloie, as va my voir as ben naboo, Bnr Kodhere, nyn shassoo
cheumooie taggloo eddyr oc hene, ren dorrys y thie noi ain cheu elley jeh'n
raad fosley as haink y ven thie magh ass e thie as hass ee er y ghreeish,
v'ee ny ben ruy as stoamey as thollee mysh jeih bleeaney as feed d'eash as
kiare paitchyn eck.
Lurg va reggyryn d'ocklyn goll shaghey eddyr oc mychione lhied yn emshir
vraew v'ayn dooyrt y ven naboo ain rish y ven ruy, "C'raad v'ou hene jea?
Cha naik shin oo goll mygeart boayl erbee?" "Oh, hie mee dy valley jea, dy
akin my ayr as my voir," dreggyr y ven aeg ruy, "Cha nel mee er n'akin ad
rish tammylt liauyr."
"Oh! Jagh oo da'n Whallag, eisht? " vrie nyn ven naboo j'ee. "Hie, as b'egin
dou goll roym dy moghey, kyndagh rish lhied y raad liauyr t'ayn, as cha nel
ny paitchyn cliaghtit rish shooyl feer foddey, myr shen b'egin dou shooyl dy
moal," as y ven ruy.
Choud's shoh va ny coraaghyn ocsyn er ve dooghyssagh dy liooar, agh nish
honnick mee Benainshtyr Kodhere sheeyney magh e kione rish y ven tessen y
traid as va e choraa injil as geyre, beggan erskyn sonnish, myr b'aillee
nagh gluinaagh naboo erbee ny v'ee gra, tra dooyrt ee, "Ren oo goll er y
clieau tra v'ou ec y Whallag?" "Ta'n Whallag er y clieau! " dreggyr y ven
ruy, as va e coraa beggan geyre. "Ta, ta fys mie aym er shen," dreggyr Bnr
Kodhere, "Agh ren uss goll seose er y clieau?"
Honnick mee dy row eddin y ven aeg ruy jiargaghey as va soilshey ayns ny
sooillyn eck tra dreggyr ee "Ren! " "Row ny paitchyn mayrt er y clieau?"
vrie y daa ven j'ee. "Cha row ad marym, er yn oyr dy vel eh ro gharroo
dauesyn er y clieau," dreggyr ee, jeeaghyn dy daaney er ny mraane elley.
"Quoi va mayrt eisht mannagh row ny paitchyn mayrt?" vrie y daa ven. "Quoi
elley veagh marym eisht? Cha nel fer erbee beaghey er y clieau," as ish.
"Foddee nagh vel foddee nagh vel, agh b'aashagh dy liooar da fer ennagh dy
veeiteil oo er y clieau," dooyrt y daa ven. "Cha veeit mee rish peiagh erbee
er y clieau, va mish my lomarcan ayns shen," as ish. "Cre hon hie oo seose
er y clieau eisht?" vrie y daa ven j'ee. "Hie mee seose er y clieau dy heiy
freoghaneyn," dreggyr ish dy daaney. ' Yn chenn leshtal cheddin. Yn chenn
leshtal cheddin!" dyllee y daa ven, gearey dy creeoil urree. "As c'red elley
ren oo er y clieau chammah as teiy freoghaneyn?" "C'red elley yinnins? Insh
dou my sailliu, er y fa nagh vel mee toiggal bun ny focklyn euish " vrie ish
"C'red elley jinnagh ish er y clieau! Oh dy jarroo! C'red elley veagh ee
jannoo er y clieau! Teiy freoaghaneyn t'ish gra, yn chenn leshtal cheddin!"
dyllee y daa ven, foast gearey dy creeoil urree, "Insh dooin eisht, cre'n fa
b'egin dhyt goll seose er y clieau yn chied laa Mee Luanistyn!" "Er yn oyr
dy vel ny freoaghaneyn appee. Cha row ad appee roish y traa shen," as y ven
ruy. "Ta ny freoaghaneyn appee er y chied laa Mee Luanistyn, as cha row ad
rieau appee roish y laa shen. Cha row ad rieau! As vel shickyrys ayd nagh
ren oo red erbee elley er y clieau eisht?" vrie y daa ven j'ee. "C'red elley
veagh aym dy yannoo? Heiy mee ooilley ny freoaghaneyn va mee laccal as hie
mee dy valley reesht dys y Whallag," dreggyr ish, jeeaghyn dy daaney orroo
dys yn jerrey, ga dy row yn eddin eck cha ruy as y folt eck! Cha row fockle
elley dy ghra ec y daa ven, as hie mee roym magh ass y thie dy chloie as
chelleeragh ren mee jarrood y chooish.
Va mee queig bleeaney jeig d'eash ayns 1902, gynsaghey keird yn 'uinneyder
as ayns ny fastyryn beggey raghin noon as noal mygeayrt y valley (Balley
Chashtal) cairt-laue aym, creck arran voish thie dy hie. Ny mastey ny thieyn
va ymmodee thieyn mooarey as va nane jeu freayll daa inney veyl. Ayns nane
jeu va 'neen enmyssit Catreeney Guilley Chreest ass Glion Rushen, ben aeg
cheerey stoamey as ish ben coagyrey 'sy thie shen.
Laa souree dy row, hug mee my hilley cliaghtagh urree 'sy thie as honnick
mee dy row Catreeney ayns cree mie, kyndagh rish red ennagh, mongey as
sollyssid ayns ny sooillyn eck, as dooyrt mee "S'mayrey t'ou jiu Chatreeney!
" "Ta mee dy jarroo, Eoineen. S'leah vees laa feailley ain," dreggyr ish,
mongey orrym. "Laa feailley? As cre'n laa feailley vees ayn?" vrie mee j'ee.
"Laa feailley y Vanc, ta fys ayd, Yn Chied Laa Mee Luanastyn," as ish, as va
mongey lhean harrish yn eddin eck. "Ta fys ayms er shen agh s'beggan ymmyd
ta'n laa shen dooys, er y fa dy beeym gobbraghey," dreggyr mish. Eisht, dy
doaltattym, cheayll mee coraa y daa ven voish laghyn my aegid briaght jeh'n
ven stoamey ruy. "Insh dooin, eisht, cre'n fa b'egin dhyt goll seose er y
clieau er y chied laa Mee Luanistyn?" focklyn nagh row mee er smooinaghtyn
er rish ymmodee bleeantyn!
Va fys aym nagh row ny Manninee jannoo mooar jeh'n laa shen cha row eh dy
liooar dy chur lhied y mongey lhean harrish e heddin na'n vaynrys v'urree
reggyryn dy laghyn roish Laa Luanistyn, as cha nel foast fys aym cre'n aght
haink eh dou dy ghra "Cur foayr dou Chatreeney, my s'aillt." Kiart dy liooar
Eoineen, as cre t'eh?" as ish dy eddrym, mongey orrym. Yeeagh mee dy geyre
urree as dooyrt mee. "Gow mish mayrt tra t'ou goll gys y clieau Laa
Luanistyn Chatreeney! " Ren yn mongey fioghey dy tappee veih'n eddin eck myr
va mee loayrt, as vlake ee orrym myr nagh row ee credjal ny v'ee clashtyn ny
sooillyn eck foshlit dy lhean as y beeal eck myrgeddin, as haink ee fy
yerrey dy my vriaght. "Cre ren oo gra, Eoineen? Cre dooyrt oo?" "Ah! Ta red
ennagh ayns 'goll dys ny sleityn' lurg ooilley! Cha row Benainshtyr Kodhere
as my Vummig boirey er y 'neen stoamey ruy son veg! As cre erbee t'eh ta fys
mie er ec Catreeney," dooyrt mee rhym pene.
Yeeagh Catreeney orrym rish tammylt as eisht ghow ee toshiaght dy ghearey,
as ren ee garaghtee dy ard as rish traa liauyr, e kione ceaut er ash ny
lhiattaghyn eck er creau as ny jeir roie sheese er e lhieckanyn as smooinee
mee, "Ta. Ta fys mie aym cre'n fa t'ou garaghtee, as cha nyrrys edyr! Cre'n
ymmyd veagh scollag aeg my lhieds dhyt hene er y clieau mastey'n freoagh! "
Fy yerrey, ren ee scuirr as yeeagh ee sheese orrym, agh er aght kenjal, as
hug ee minniag dou er my lhieckan, as dooyrt ee "Cha nee yn traa shoh
Eoineen! T'ou ro aeg! T'ou ro aeg dy gholl dys ny sleityn! Keayrt ennagh
elley, foddee! "
''Ersooyl lhiat Chatreeney! Cha nel mee ro aeg er chor erbee! Gow mee
mayrt!" dooyrt mish dy chleaynagh. "Traa ennagh elley, foddee, Eoineen, tra
vees oo ny shinney, agh cha nee yn traa shoh," dooyrt ee, as honnick mee
nagh row eh boirey urree mychione y chooish ny s'odjey, as myr shen ren mee
geabbey er aght elley - "Kiart dy liooar, eisht brieym jeh Emily. Hed ish
marym, ta fys mie aym," dooyrt mee, lhiggey orrym dy row corree orryms! Va
Emily yn shuyr eck ny ben aeg feed vlein d'eash, lieckanyn ruissagh eck as
lane dy vree. "Cha jean oo y lhied er chor erbee," dyllee ee dy gheyre
orrym, as va aggle ayns yn coraa eck."Cre t'eh nagh jeanyms?" vrie mee urree
dy daaney. "Brie jeh Emily oo hene! " dreggyr ish, lesh yn aggle nish ayns
ny sooillyn eck. "Dy jarroo, neeyms!" as mish, "Mannagh jedym mayrts,"
dooyrt mish ayns coraa creoi. "Eoineen! Ny jean! Cha nel fys erbee ec Emily
my-e-chione! Nish v'ee jannoo aghin hym! Cred t'eh, nagh vel fys ec Emily
er?" vrie mee j'ee. 'Mychione goll dys ny sleityn Laa Luanistyn," dreggyr
ish. "Foddee dy vel fys eck!" dooyrt mee "Cha nel, Eoineen, cha nel t'ee
gollrhyt hene ro aeg! Giall dou Eoineen my ghuilley mie, nagh jir oo fockle
erbee rish Emily my-e-chione!" "Oh, kiart dy liooar, eisht. Cha jiryms
fockle erbee r'ee myr-e-chione, agh ta mee foast smooinaghtyn dy beagh eh ny
share dhyt mish y ghoaill gys y clieau mayrt!" dreggyr mish.
''Eoineen, cha n'oddym! Ta mee hannah er my yialdyn! Mannagh row mee, gowins
uss marym Eoineen, er yn oyr dy vel oo dty ghuilley bwaagh stoamey aalin dy
jarroo! V'ee mongey orrym reesht, fakin dy row mish er lhiggey'n raad j'ee
as erreish dou gialdyn nagh yiarrin veg rish e shuyr Emily mychione y
chooish, as myr shen daag mee ish, caarjyn feer choardit ny n'yees.
Fakin dy row foast kuse dy laghyn roish Laa Luanistyn, ren mee eabbey ny
s'diuney dy chosney fys smoo mychione y chooish, as tra va mee cur shilley
er my chionneyderyn arran va mee lhiggey tuittym fockle ny ghaa my-e-chione.
Deab mee fys y gheddyn ass troor dy vraane Yernagh v'ayn agh v'ad gollrish
ny mraane elley as cha naik adsyn cre'n taitnys veagh ayns goll dys ny
sleityn agh dy heiy freoaghaneyn as dy ve nyn lhie mastey'n freoagh!
Va nane jeu fy yerrey as fys eck er shen va mee cheet, ben aeg elley nagh
row rieau monney eck dy ghra, as tra scruirr mee dy haggloo mychione
freoaghaneyn, y ling as ny sleityn, yeeagh ee orrym lesh mongey lhean er yn
eddin eck as dooyrt ee, "Ogh Eoineen, bee oo jummal yn traa ayd shooyl er yn
sleityn marish mraane ny shinney na uss, ta palchey jeh ry-gheddyn ayns
Balley Chashtal hene!" as cha dooar mee fockle erbee elley assjee
my-e-chione! Phoos Catreeney er y Gheurey cheddin as honnick mee ee laa
ennagh er yn Arragh, as v'eh baghtal ry akin dy row ee torragh as faggys
da'n traa lhie hoalley eck. Tra honnick mee ee, scuirr mee as dooyrt mee
r'ee ayns coraa injil, "Cha lhias dhyt goll dys ny sleityn mleeaney
Chatreeney!"
Yeeagh ee orrym myr nagh row ee rieau er chlashtyn mychione sleityn,
freoaghaneyn as y lhied, ny mychione cre erbee va'n feallagh ny shinney
jannoo ry cheilley tra ragh ad dys ny sleityn Laa Luanistyn, as doshil ee ny
sooillyn eck dy oney as dooyrt ee rhym, "C'red t'ou cheet er Eoineen?" "Oh
cha nel eh veg, cha nel eh veg Chatreeney," dreggyr mish, as mish mongey
urree!
Y NAH HILLEY

Laa souree dy row, 'sy vlein 1906 va'n lhong ghaal 'Tabor' er e raad dy
valley dys Lerphull, Sostyn ass Poti, Georgia 'sy Vooir Ghoo, lughtit lesh
manganese. Er y laa ta mee gimraa v'ee mastey ny h-Ellanyn Greagagh, as mish
aynjee, my ghuilley stuirt. Va mee nuy bleeaney jeig d'eash ec y traa shen.
Mysh tree cluig lurg munlaa, ta shen dy ghra, lieh oor lurg 'nane er y
chlag, ghow mee yn ushtey va ny jystyn er ve strullit ayn as cheau mee eh
harrish cheu ny lhuingey, fakin, myr ren mee shen, dy row shin goll shaghey
ellan ennagh. Cha lheah as honnick mee dy kiart yn ellan shid, ghow mee
yindys, as dooyrt mee rhym pene "Ta enney aym er yn ellan shid! Ta mee er ve
ayns shoh roie! " Agh chelleeragh dreggyr mee rhym pene as dooyrt mee, "Cha
row uss rieau ayns shoh roie ' Cre'n boghtynid ta shoh! Ersooyl lhiat! Ta
shoh yn kied cheayrt t'ou rieau er ve mygeayrt yn cheayn shoh! Cha nel shoh
agh dty nah hurrys er yn cheayn ooilley cooidjagh!" "Ta fys aym er shen,"
dooyrt mee rhym pene, "Agh son shickyrys ta fys aym dy vel mee er n'akin yn
ellan veg shid roie." As yeeagh mee dy jeean er yn ellan reesht. "Gowym loo
er shen!" "Nar jean ommidan jeed hene, " dreggyr mee rhym pene. "Cre'n aght
t'ou er n'akin ee as shoh yn kied hraa t'ou er ve fud ny h-ellanyn
Greagagh!"
Shen myr v'eh, eisht, rish tammylt ny s'odjey. Mish arganey rhym pene, as
s'beggan ta ry gheddyn ass y lhied! Agh fy yerrey, dy hickyraghey mee hene,
dooyrt mee "Kiart dy liooar! Yn ellan shoh, ta ellan elley eck, beggan ny
share na creg, ny lhie cooyl yn gheaylin eck, as ta ellan elley ny lhie cheu
elley ny lhong, as ta ellan veg eckish neesht, beggan ny smoo na creg neesht
ny lhie 'point' jeh'n chione j'ee. As hannah honnick mee ny hellanyn shen
myr dy beagh ad kiongoyrt rhym.
Nish, derrey yn traa shoh, cha row mee er n'akin cheu elley ny lhong, agh,
shoh loayrit aym, hie mee roym gys yn cheu elley as yeeagh mee magh, as cur
my ner, shee bannee mee! Va shin er jeet seose rish cass ellan elley. Vong
mee er aght fea, as dooyrt mee rhym pene "Cum dty hengey Eoineen, fuirree
ort rish tammylt as hee oo red ennagh!" Aynshen, ny lhie cooyl yn ellan
elley, va eer ellan elley ayn, beggan ny smoo na creg myr va mee er ghra dy
row! Eisht roie mee gys cheu elley ny lhong, as son shickyrys, ny lhie
'point' jee va'n trass ellan ayn, kiart myr dooyrt mee!
Ymmodee keayrtyn neayr's yn traa shen ta ny hellanyn ad shen er ve roish my
hooillyn, as ta mee foast goaill yindys kys haink eh lhiam dy akin ad roish
my row mee er cheau my hooillyn orroo! Ta sleih gra, er lheh ny shenn
Vanninee as ny Gaeljee ooilley, dy vel reddyn ta ry heet ceau caslyssyn jeu
hene rolaue. Ta shin fakin reddyn quaagh ayns ashlishyn ny hoie as ny
s'anmey t'ad cheet ayns rieughid, as foddee dy vel red ennagh ayns ny
raaghyn shen as y chredjal shen, agh ta mee kiart shickyr nagh vaik mee
rieau ny hellanyn shen ayns ashlish erbee rolaue. Foddee dy vaik mee ad ayns
bioys elley? Quoi ec ta fys? Cha nel fer erbee ayn dy chur freggyrt da ny
keishtyn shen, agh my ta shin er ve ayns shoh roie, cre'n fa nagh vel
cooinaghtyn ain jeh? Tra ennagh screeuym skeeal bentyn rish y chooish shen,
agh cha nel foast jerrey er yn skeeal t'ayns my aigney dy screeu.
Tra va shinyn aeg ayns Balley Chashtal cheayll shin ram skeealyn quaagh
voish yn shenn sleih as Gaelg oc, skeeallyn mychione bugganeyn, terriu
ushtey, glashtinyn as y lhied, as cha ren shin agh garaghtee tra va'd er ny
insh dooin liorish yn shenn sleih!
Ta cooinaghtyn aym er un shenn dooinney, ny Saasilagh v'eh, dooinney slane
obbaltagh noi'n jough, dooinney nagh inshagh breag son ooilley'n tey ayns
China. Er e lhiabbee vaaish dinsh eh da'n jishag aym pene dy row eh shooyl
un oie faggys da Kintraagh ayns Skeerey Chreest Rushen, raad ta'n lught thie
Gaauin cummal, as honnick eh, 'sy lheeannee faggys da'n awin veg ayns shen,
ferrishyn daunsey mygeayrt as bayrnyn jiargey as cooatyn geayney orroo! Myr
dooyrt mee, cha jinnagh yn dooinney shoh ginsh skeealyn er chor erbee. Cre,
eisht, honnick eh? Cre'n fa va ny shenn Vanninee ooilley credjal dy bollagh
ayns y vooinjey veggey? Cha row ny shenn Vanninee ooilley ass nyn geeayl!
Ta shenn raa 'sy Ghaelg, as foast cooinaghtyn aym er. "Ta reddyn ayn, as ta
reddyn goaill," ta shen dy ghra, dy vel reddyn quaagh ayn as dy vel ny
reddyn quaagh shen jannoo reddyn neughooghyssagh, neu heiltagh.
Cheayll mee keayrt dy row, mychione inneen aeg voish Colby as ish shooyl er
ny sleityn faggys da'n Boayrd Runt er gerrey da Baarool. V'ee ny lomarcan
derrey haink dooinney er gerrey j'ee as eshyn markiagh er cabbyl mooar bane.
Loayr eh r'ee as smooinee ish dy row eh ny ghooinney seyr voish Doolish ny
boayl ennagh, ga dy row Gaelg feer vie echey, as cha row lhied ny deiney as
eshyn jannoo monney ymmyd jeh chengey ny mayrey ec y traa shen tra va'n
chengey goll mow. Doaltattym skell eh roish! Eshyn as y cabbyl echey neesht.
Roie y ven aeg dy valley as aggle mooar urree as rosh ee yn thie eck ass
ennal as ooilley er creau. Lurg tammylt dinsh ee da'n vummig eck yn clane
skeeal, kys va'n dooinney seyr coamrit cre'n sorch dy chabbyl v'echey, ny
cowraghyn er y chabbyl, cre'n eaddagh v'eh coamrit ayn as eer mychione yn
ainey airh as "daiman" ayn, v'er y vair echey. Cha lheah's cheayll yn chenn
ven ooilley shoh, hie ee neealloo as huitt ee er laare y chott v'ad cummal
ayn. Va'n 'neen eck er ve loayrt mychione fer aeg va sooree er y chenn ven
tra v'ish aeg as va'n dooinney baiht er marrinys gys America tra hie yn
lhong v'eh ny troailtagh aynjee fo ayns sterrym mooar faggys da Boston. V'eh
yn chied er ny ruggyr jeh lught thie mooar, berchagh voish Skeerey Braddan.
Tra hooar e yishag fys dy row eh sooree er ben aeg voght voish y jiass, hug
yn jishag echey eshyn ersooyl ayns eebyrtys dys sleih mooinjer oc ayns
Cleveland, Ohio.
Agh son shen as ooilley, hooyl eh, dy jarroo, vark eh, ny sleitynyn yn oie
shen as loayr eh rish 'neen y caillin v'eh er ve sooree urree ooilley ny
bleeantyn shen er ash! Dy jarroo, ta ny smoo reddyn ayn 'sy theihll shoh
wass na ta enney ny fys ain er!
Cheayll mee shenn dooinney ginsh skeeal un oie ayns Balley Chashtal. Dooyrt
eh dy row eh shooyl un oie ghorraghey faggys da'n Smelt ec Purt le Moirrey.
Honnick eh red mooar doo ayns magher er gerrey da'n wyllin as ghow eh aggle
atchimagh. "Quoi oo hene? " dooyrt yn dooinney ayns Gaelg, agh cha dooar eh
ansoor erbee, agh haink yn red mooar doo eer ny sniessey da. Ghow eh eer ny
smoo aggle agh cha row eh son roie ersooyl edyr, er aggle dy jinnagh yn red
quaagh cheet geiyrt er! Fy yerrey, ren eh giarrey cowrey ny croshey ersyn
hene as dooyrt eh ayns Gaelg, "Nar jean boirey orryms as cha jeanym boirey
orts, ayns ennym yn Ayr as y Vac as y Spyrryd Noo.'' Chelleeragh skell yn
red mooar doo roish as cha vaik eh arragh eh, ga dy row eh dy mennick ny
lurg shen shooyl 'sy dorraghys 'syn un voayl.
Er my hon hene, cha nel mee rieau er n'akin scaa, ny ferrish, ny red erbee
neuheiltagh agh son ny hellanyn shid honnick mee ooilley ny bleeantyn shen
er dy henney 'sy Cheayn Ghreagagh tra va mee nuy bleeaney jeig d'eash. Ayns
shoh 'sy Chanadey raad ta mee beaghey nish, cha nel sleih credjal ayns lhied
ny reddyn va ny shenn ayraghyn ain ayns Mannin credjal ayndoo as shen y fa
nagh vel mee gimraa ad dys peiagh erbee ayns shoh.
